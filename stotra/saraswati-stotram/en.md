### Saraswati Stotram (Sarasvatī Stotraṃ)

---

##### yā kundendu tuṣārahāradhavalā yā śubhravastrāvṛtā
##### yā vīṇāvaradaṇḍamaṇḍitakarā yā śvetapadmāsanā .
##### yā brahmācyuta śaṅkaraprabhṛtibhirdevaissadā pūjitā
##### sā māṃ pātu sarasvatī bhagavatī niśśeṣajāḍyāpahā .. 1 ..

##### dorbhiryuktā caturbhiḥ sphaṭikamaṇinibhai rakṣamālāndadhānā
##### hastenaikena padmaṃ sitamapica śukaṃ pustakaṃ cāpareṇa .
##### bhāsā kundenduśaṅkhasphaṭikamaṇinibhā bhāsamānāzsamānā
##### sā me vāgdevateyaṃ nivasatu vadane sarvadā suprasannā .. 2 ..

##### surāsuraissevitapādapaṅkajā kare virājatkamanīyapustakā .
##### viriñcipatnī kamalāsanasthitā sarasvatī nṛtyatu vāci me sadā .. 3 ..

##### sarasvatī sarasijakesaraprabhā tapasvinī sitakamalāsanapriyā .
##### ghanastanī kamalavilolalocanā manasvinī bhavatu varaprasādinī .. 4 ..

##### sarasvati namastubhyaṃ varade kāmarūpiṇi .
##### vidyārambhaṃ kariṣyāmi siddhirbhavatu me sadā .. 5 ..

##### sarasvati namastubhyaṃ sarvadevi namo namaḥ .
##### śāntarūpe śaśidhare sarvayoge namo namaḥ .. 6 ..

##### nityānande nirādhāre niṣkalāyai namo namaḥ .
##### vidyādhare viśālākṣi śuddhajñāne namo namaḥ .. 7 ..

##### śuddhasphaṭikarūpāyai sūkṣmarūpe namo namaḥ .
##### śabdabrahmi caturhaste sarvasiddhyai namo namaḥ .. 8 ..

##### muktālaṅkṛta sarvāṅgyai mūlādhāre namo namaḥ .
##### mūlamantrasvarūpāyai mūlaśaktyai namo namaḥ .. 9 ..

##### manonmani mahābhoge vāgīśvari namo namaḥ .
##### vāgmyai varadahastāyai varadāyai namo namaḥ .. 10 ..

##### vedāyai vedarūpāyai vedāntāyai namo namaḥ .
##### guṇadoṣavivarjinyai guṇadīptyai namo namaḥ .. 11 ..

##### sarvajñāne sadānande sarvarūpe namo namaḥ .
##### sampannāyai kumāryai ca sarvajñe te namo namaḥ .. 12 ..

##### yogānārya umādevyai yogānande namo namaḥ .
##### divyajñāna trinetrāyai divyamūrtyai namo namaḥ .. 13 ..

##### ardhacandrajaṭādhāri candrabimbe namo namaḥ .
##### candrādityajaṭādhāri candrabimbe namo namaḥ .. 14 ..

##### aṇurūpe mahārūpe viśvarūpe namo namaḥ .
##### aṇimādyaṣṭasiddhāyai ānandāyai namo namaḥ .. 15 ..

##### jñāna vijñāna rūpāyai jñānamūrte namo namaḥ .
##### nānāśāstra svarūpāyai nānārūpe namo namaḥ .. 16 ..

##### padmajā padmavaṃśā ca padmarūpe namo namaḥ .
##### parameṣṭhyai parāmūrtyai namaste pāpanāśinī .. 17 ..

##### mahādevyai mahākālyai mahālakṣmyai namo namaḥ .
##### brahmaviṣṇuśivāyai ca brahmanāryai namo namaḥ .. 18 ..

##### kamalākarapuṣpā ca kāmarūpe namo namaḥ .
##### kapālikarmadīptāyai karmadāyai namo namaḥ .. 19 ..

##### sāyaṃ prātaḥ paṭhennityaṃ ṣaṇmāsātsiddhirucyate .
##### coravyāghrabhayaṃ nāsti paṭhatāṃ śṛṇvatāmapi .. 20 ..

##### itthaṃ sarasvatī stotramagastyamuni vācakam .
##### sarvasiddhikaraṃ nṝṇāṃ sarvapāpapraṇāśanam .. 21 ..