##### असंयतात्मना योगो दुष्प्राप इति मे मतिः ।
##### वश्यात्मना तु यतता शक्योऽवाप्तुमुपायतः ॥ ३६ ॥

#### शब्दार्थ

**असंयत** – उच्छृंखल; **आत्मना** – मन के द्वारा; **योगः** – आत्म-साक्षात्कार; **दुष्प्रापः** – प्राप्त करना कठिन; **इति** – इस प्रकार; **मे** – मेरा; **मतिः** – मत; **वश्य** – वशीभूत; **आत्मना** – मन से; **तु** – लेकिन; **यतता** – प्रयत्न करते हुए; **शक्यः** – व्यावहारिक; **अवाप्तुम्** – प्राप्त करना; **उपायतः** – उपयुक्त साधनों द्वारा ।

#### भावार्थ

जिसका मन उच्छृखल है, उसके लिए आत्म-साक्षात्कार कठिन कार्य होता है, किन्तु जिसका मन संयमित है और जो समुचित उपाय करता है उसकी सफलता ध्रुव है । ऐसा मेरा मत है ।

#### तात्पर्य

भगवान् घोषणा करते हैं कि जो व्यक्ति अपने मन को भौतिक व्यापारों से विलग करने का समुचित उपचार नहीं करता, उसे आत्म-साक्षात्कार में शायद ही सफलता प्राप्त हो सके । भौतिक भोग में मन लगाकर योग का अभ्यास करना मानो अग्नि में जल डाल कर उसे प्रज्वलित करने का प्रयास करना हो । मन का निग्रह किये बिना योगाभ्यास समय का अपव्यय है । योग का ऐसा प्रदर्शन भले ही भौतिक दृष्टि से लाभप्रद हो, किन्तु जहाँ तक आत्म-साक्षात्कार का प्रश्न है यह सब व्यर्थ है । अतः मनुष्य को चाहिए कि भगवान् की दिव्य प्रेमाभक्ति में निरन्तर मन को लगाकर उसे वश में करे । कृष्णभावनामृत में प्रवृत्त हुए बिना मन को स्थिर कर पाना असम्भव है । कृष्णभावनाभावित व्यक्ति बिना किसी अतिरिक्त प्रयास के ही योगाभ्यास का फल सरलता से प्राप्त कर लेता है, किन्तु योगाभ्यास करने वाले को कृष्णभावनाभावित हुए बिना सफलता नहीं मिल पाती ।