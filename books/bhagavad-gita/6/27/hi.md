##### प्रशान्तमनसं ह्येनं योगिनं सुखमुत्तमम् ।
##### उपैति शान्तरजसं ब्रह्मभूतमकल्मषम् ॥ २७ ॥

#### शब्दार्थ

**प्रशान्त** – कृष्ण के चरणकमलों में स्थित; **मनसम्** – जिसका मन; **हि** – निश्चय ही; **एनम्** – यह; **योगिनम्** – योगी; **सुखम्** – सुख; **उत्तमम्** – सर्वोच्च; **उपैति** – प्राप्त करता है; **शान्त-रजसम्** – जिसकी कामेच्छा शान्त हो चुकी है; **ब्रह्म-भूतम्** – परमात्मा के साथ अपनी पहचान द्वारा मुक्ति; **अकल्मषम्** – समस्त पूर्व पापकर्मों से मुक्त ।

#### भावार्थ

जिस योगी का मन मुझ में स्थिर रहता है, वह निश्चय ही दिव्यसुख की सर्वोच्च सिद्धि प्राप्त करता है । वह रजोगुण से परे हो जाता है, वह परमात्मा के साथ अपनी गुणात्मक एकता को समझता है और इस प्रकार अपने समस्त विगत कर्मों के फल से निवृत्त हो जाता है ।

#### तात्पर्य

ब्रह्मभूत वह अवस्था है जिसमें भौतिक कल्मष से मुक्त होकर भगवान् की दिव्यसेवा में स्थित हुआ जाता है । मद्भक्तिं लभते पराम् (भगवद्गीता १८.५४) । जब तक मनुष्य का मन भगवान् के चरणकमलों में स्थिर नहीं हो जाता तब तक कोई ब्रह्मरूप में नहीं रह सकता । स वै मनः कृष्णपदारविन्दयोः । भगवान् की दिव्य प्रेमाभक्ति में निरन्तर प्रवृत्त रहना या कृष्णभावनामृत में रहना वस्तुतः रजोगुण तथा भौतिक कल्मष से मुक्त होना है ।