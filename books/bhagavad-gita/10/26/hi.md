#### अश्वत्थः सर्ववृक्षाणां देवर्षीणां च नारदः ।
#### गन्धर्वाणां चित्ररथः सिद्धानां कपिलो मुनिः ॥ २६ ॥

### शब्दार्थ

**अश्वत्थः** – अश्वत्थ वृक्ष; **सर्व-वृक्षाणाम्** – सारे वृक्षों में; **देव-ऋषिणाम्** – समस्त देवर्षियों में; **च** – तथा; **नारदः** – नारद; **गन्धर्वाणाम्** – गन्धर्वलोक के वासियों में; **चित्ररथः** – चित्ररथ; **सिद्धानाम्** – समस्त सिद्धि प्राप्त हुओं में; **कपिलः-मुनिः** – कपिल मुनि ।

### भावार्थ

मैं समस्त वृक्षों में अश्वत्थ वृक्ष हूँ और देवर्षियों में नारद हूँ । मैं गन्धर्वों में चित्ररथ हूँ और सिद्ध पुरुषों में कपिल मुनि हूँ ।

### तात्पर्य

अश्वत्थ वृक्ष सबसे ऊँचा तथा सुन्दर वृक्ष है, जिसे भारत में लोग नित्यप्रति नियमपूर्वक पूजते हैं । देवताओं में नारद विश्वभर के सबसे बड़े भक्त माने जाते हैं और पूजित होते हैं । इस प्रकार वे भक्त के रूप में कृष्ण के स्वरूप हैं । गन्धर्वलोक ऐसे निवासियों से पूर्ण है, जो बहुत अच्छा गाते हैं, जिनमें से चित्ररथ सर्वश्रेष्ठ गायक है । सिद्ध पुरुषों में से देवहूति के पुत्र कपिल मुनि कृष्ण के प्रतिनिधि हैं । वे कृष्ण के अवतार माने जाते हैं । इनका दर्शन भागवत में उल्लिखित है । बाद में भी एक अन्य कपिल प्रसिद्ध हुए, किन्तु वे नास्तिक थे, अतः इन दोनों में महान अन्तर है ।