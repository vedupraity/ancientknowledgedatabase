##### पुरोधसां च मुख्यं मां विद्धि पार्थ बृहस्पतिम् ।
##### सेनानीनामहं स्कन्दः सरसामस्मि सागरः ॥ २४ ॥

#### शब्दार्थ

**पुरोधसाम्** – समस्त पुरोहितों में; **च** – भी; **मुख्यम्** – प्रमुख; **माम्** – मुझको; **विद्धि** – जानो; **पार्थ** – हे पृथापुत्र; **ब्रहस्पतिम्** – ब्रहस्पति; **सेनानीनाम्** – समस्त सेनानायकों में से; **अहम्** – मैं हूँ; **स्कन्दः** – कार्तिकेय; **सरसाम्** – समस्त जलाशयों में; **अस्मि** – मैं हूँ; **सागरः** – समुद्र ।

#### भावार्थ

हे अर्जुन! मुझे समस्त पुरोहितों में मुख्य पुरोहित बृहस्पति जानो । मैं ही समस्त सेनानायकों में कार्तिकेय हूँ और समस्त जलाशयों में समुद्र हूँ ।

#### तात्पर्य

इन्द्र स्वर्ग का प्रमुख देवता है और स्वर्ग का राजा कहलाता है । जिस लोक में उसका शासन है वह इन्द्रलोक कहलाता है । बृहस्पति राजा इन्द्र के पुरोहित हैं और चूँकि इन्द्र समस्त राजाओं का प्रधान है, इसीलिए बृहस्पति समस्त पुरोहितों में मुख्य हैं । जैसे इन्द्र सभी राजाओं के प्रमुख हैं, इसी प्रकार पार्वती तथा शिव के पुत्र स्कन्द या कार्तिकेय समस्त सेनापतियों के प्रधान हैं । समस्त जलाशयों में समुद्र सबसे बड़ा है । कृष्ण के ये स्वरूप उनकी महानता के ही सूचक हैं ।