#### अनन्तश्चास्मि नागानां वरुणो यादसामहम् ।
#### पितॄणामर्यमा चास्मि यमः संयमतामहम् ॥ २९ ॥

### शब्दार्थ

**अनन्तः** – अनन्त; **च** – भी; **अस्मि** – हूँ; **नागानाम्** – फणों वाले सापों में; **वरुणः** – जल के अधिष्ठाता देवता; **यादसाम्** – समस्त जलचरों में; **अहम्** – मैं हूँ; **पितृृणाम्** – पितरों में; **अर्यमा** – अर्यमा; **च** – भी; **अस्मि** – हूँ; **यमः** – मृत्यु का नियामक; **संयमताम्** – समस्त नियमनकर्ताओं में; **अहम्** – मैं हूँ ।

### भावार्थ

अनेक फणों वाले नागों में मैं अनन्त हूँ और जलचरों में वरुणदेव हूँ । मैं पितरों में अर्यमा हूँ तथा नियमों के निर्वाहकों में मैं मृत्युराज यम हूँ ।

### तात्पर्य

अनेक फणों वाले नागों में अनन्त सबसे प्रधान हैं और इसी प्रकार जलचरों में वरुण देव प्रधान हैं । ये दोनों कृष्ण का प्रतिनिधित्व करते हैं । इसी प्रकार पितृलोक के अधिष्ठाता अर्यमा हैं जो कृष्ण के प्रतिनिधि हैं । ऐसे अनेक जीव हैं जो दुष्टों को दण्ड देते हैं, किन्तु इनमें यम प्रमुख हैं । यम पृथ्वीलोक के निकटवर्ती लोक में रहते हैं । मृत्यु के बाद पापी लोगों को वहाँ ले जाया जाता है और यम उन्हें तरह-तरह का दण्ड देने की व्यवस्था करते हैं ।