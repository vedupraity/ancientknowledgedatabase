#### आयुधानामहं वज्रं धेनूनामस्मि कामधुक् ।
#### प्रजनश्चास्मि कन्दर्पः सर्पाणामस्मि वासुकिः ॥ २८ ॥

### शब्दार्थ

**आयुधानाम्** – हथियारों में; **अहम्** – मैं हूँ; **वज्रम्** – वज्र; **धेनूनाम्** – गायों में; **अस्मि** – मैं हूँ; **काम-धुक्** – सुरभि गाय; **प्रजनः** – संतान, उत्पत्ति का कारण; **च** – तथा; **कन्दर्पः** – कामदेव; **सर्पाणाम्** – सर्पों में; **अस्मि** – हूँ; **वासुकिः** – वासुकि ।

### भावार्थ

मैं हथियारों में वज्र हूँ, गायों में सुरभि, सन्तति उत्पत्ति के कारणों में प्रेम का देवता कामदेव तथा सपों में वासुकि हूँ ।

### तात्पर्य

वज्र सचमुच अत्यन्त बलशाली हथियार है और यह कृष्ण की शक्ति का प्रतीक है । वैकुण्ठलोक में स्थित कृष्णलोक की गाएँ किसी भी समय दुही जा सकती हैं और उनसे जो जितना चाहे उतना दूध प्राप्त कर सकता है । निस्सन्देह इस जगत् में ऐसी गाएँ नहीं मिलती, किन्तु कृष्णलोक में इनके होने का उल्लेख है । भगवान् ऐसी अनेक गाएँ रखते हैं, जिन्हें सुरभि कहा जाता है । कहा जाता है कि भगवान् ऐसी गायों के चराने में व्यस्त रहते हैं । कन्दर्प काम वासना है, जिससे अच्छे पुत्र उत्पन्न होते हैं । कभीकभी केवल इन्द्रियतृप्ति के लिए संभोग किया जाता है, किन्तु ऐसा संभोग कृष्ण का प्रतीक नहीं है । अच्छी सन्तान की उत्पत्ति के लिए किया गया संभोग कन्दर्प कहलाता है और वह कृष्ण का प्रतिनिधि होता है ।