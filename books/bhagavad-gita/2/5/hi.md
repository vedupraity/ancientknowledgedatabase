##### गुरूनहत्वा हि महानुभावान्
##### श्रेयो भोक्तुं भैक्ष्यमपीह लोके ।
##### हत्वार्थकामांस्तु गुरूनिहैव
##### भुज्जीय भोगान्रुधिरप्रदिग्धान् ॥ ५ ॥

#### शब्दार्थ

**गुरुन्** – गुरुजनों को; **अहत्वा** – न मार कर; **हि** – निश्चय ही; **महा-अनुभवान्** – महापुरुषों को; **श्रेयः** – अच्छा है; **भोक्तुम्** – भोगना; **भैक्ष्यम्** – भीख माँगकर; **अपि** – भी; **इह** – इस जीवन में; **लोके** – इस संसार में; **हत्वा** – मारकर; **अर्थ** – लाभ भी; **कामान्** – इच्छा से; **तु** – लेकिन; **गुरुन्** – गुरुजनों को; **इह** – इस संसार में; **एव** – निश्चय ही; **भुञ्जीय** – भोगने के लिए बाध्य; **भोगान्** – भोग्य वस्तुएँ; **रुधिर** – रक्त से; **प्रदिग्धान्** – सनी हुई, रंजित ।

#### भावार्थ

ऐसे महापुरुषों को जो मेरे गुरु हैं, उन्हें मार कर जीने की अपेक्षा इस संसार में भीख माँग कर खाना अच्छा है । भले ही वे सांसारिक लाभ के इच्छुक हों, किन्तु हैं तो गुरुजन ही! यदि उनका वध होता है तो हमारे द्वारा भोग्य प्रत्येक वस्तु उनके रक्त से सनी होगी ।

#### तात्पर्य

शास्त्रों के अनुसार ऐसा गुरु जो निंद्य कर्म में रत हो और जो विवेकशून्य हो, त्याज्य है । दुर्योधन से आर्थिक सहायता लेने के कारण भीष्म तथा द्रोण उसका पक्ष लेने के लिए बाध्य थे, यद्यपि केवल आर्थिक लाभ से ऐसा करना उनके लिए उचित न था । ऐसी दशा में वे आचार्यों का सम्मान खो बैठे थे । किन्तु अर्जुन सोचता है कि इतने पर भी वे उसके गुरुजन हैं, अतः उनका वध करके भौतिक लाभों का भोग करने का अर्थ होगा - रक्त से सने अवशेषों का भोग ।