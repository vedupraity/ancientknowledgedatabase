##### नासतो विद्यते भावो नाभावो विद्यते सतः ।
##### उभयोरपि दृष्टोऽन्तस्त्वनयोस्तत्त्वदर्शिभिः ॥ १६ ॥

#### शब्दार्थ

**न** – नहीं; **असतः** – असत् का; **विद्यते** – है; **भावः** – चिरस्थायित्व; **न** – कभी नहीं; **अभावः** – परिवर्तनशील गुण; **विद्यते** – है; **सतः** – शाश्वत का; **उभयोः** – दोनों का; **अपि** – ही; **दृष्टः** – देखा गया; **अन्तः** – निष्कर्ष; **तु** – निस्सन्देह; **अनयोः** – इनका; **तत्त्व** – सत्य के; **दर्शिभिः** – भविष्यद्रष्टा द्वारा ।

#### भावार्थ

तत्त्वदर्शियों ने यह निष्कर्ष निकाला है कि असत् (भौतिक शरीर) का तो कोई चिरस्थायित्व नहीं है, किन्तु सत् (आत्मा) अपरिवर्तित रहता है । उन्होंने इन दोनों की प्रकृति के अध्ययन द्वारा यह निष्कर्ष निकाला है ।

#### तात्पर्य

परिवर्तनशील शरीर का कोई स्थायित्व नहीं है । आधुनिक चिकित्सा विज्ञान ने भी यह स्वीकार किया है कि विभिन्न कोशिकाओं की क्रिया-प्रतिक्रिया द्वारा शरीर प्रतिक्षण बदलता रहता है । इस तरह शरीर में वृद्धि तथा वृद्धावस्था आती रहती है । किन्तु शरीर तथा मन में निरन्तर परिवर्तन होने पर भी आत्मा स्थायी रहता है । यही पदार्थ तथा आत्मा का अन्तर है । स्वभावतः शरीर नित्य परिवर्तनशील है और आत्मा शाश्वत है । तत्त्वदर्शियों ने, चाहे वे निर्विशेषवादी हों या सगुणवादी, इस निष्कर्ष की स्थापना की है । *विष्णु-पुराण* में (२.१२.३८) कहा गया है कि विष्णु तथा उनके धाम स्वयंप्रकाश से प्रकाशित हैं - ( *ज्योतींषि विष्णुर्भुवनानि विष्णुः* ) । *सत्* तथा *असत्* शब्द आत्मा तथा भौतिक पदार्थ के ही द्योतक हैं । सभी तत्त्वदर्शियों की यह स्थापना है ।

यहीं से भगवान् द्वारा अज्ञान से मोहग्रस्त जीवों को उपदेश देने का शुभारम्भ होता है । अज्ञान को हटाने के लिए आराधक और आराध्य के बीच पुनः शाश्वत सम्बन्ध स्थापित करना होता है और फिर अंश-रूप जीवों तथा श्रीभगवान् के अन्तर को समझना होता है । कोई भी व्यक्ति आत्मा के अध्ययन द्वारा परमेश्वर के स्वभाव को समझ सकता है - आत्मा तथा परमात्मा का अन्तर अंश तथा पूर्ण के अन्तर के रूप में है । वेदान्त-सूत्र तथा श्रीमद्भागवत में परमेश्वर को समस्त उद्भवों (प्रकाश) का मूल माना गया है । ऐसे उद्भवों का अनुभव परा तथा अपरा प्राकृतिक-क्रमों द्वारा किया जाता है । जीव का सम्बन्ध परा प्रकृति से है, जैसा कि सातवें अध्याय से स्पष्ट होगा । यद्यपि शक्ति तथा शक्तिमान में कोई अन्तर नहीं है, किन्तु शक्तिमान को परम माना जाता है और शक्ति या प्रकृति को गौण । अतः सारे जीव उसी तरह परमेश्वर के सदैव अधीन रहते हैं जिस तरह सेवक स्वामी के या शिष्य गुरु के अधीन रहता है । अज्ञानावस्था में ऐसे स्पष्ट ज्ञान को समझ पाना असम्भव है । अतः ऐसे अज्ञान को दूर करने के लिए सदा सर्वदा के लिए जीवों को प्रबुद्ध करने हेतु भगवान् भगवद्गीता का उपदेश देते हैं ।