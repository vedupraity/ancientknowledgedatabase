##### जातस्य हि ध्रुवो मृत्युर्ध्रुवं जन्म मृतस्य च ।
##### तस्मादपरिहार्येऽर्थे न त्वं शोचितुमर्हसि ॥ २७ ॥

#### शब्दार्थ

**जातस्य** – जन्म लेने वाले की; **हि** – निश्चय ही; **ध्रुवः** – तथ्य है; **मृत्युः** – मृत्यु; **ध्रुवम्** – यह भी तथ्य है; **जन्म** – जन्म; **मृतस्य** – मृत प्राणी का; **च** – भी; **तस्मात्** – अतः; **अपरिहार्ये** – जिससे  बचा न जा सके, उसका; **अर्थे** – के विषय में; **न** – नहीं; **त्वम्** – तुम; **शोचितुम्** – शोक करने के लिए; **अर्हसि** – योग्य हो ।

#### भावार्थ

जिसने जन्म लिया है उसकी मृत्यु निश्चित है और मृत्यु के पश्चात् पुनर्जन्म भी निश्चित है । अतः अपने अपरिहार्य कर्तव्यपालन में तुम्हें शोक नहीं करना चाहिए ।

#### तात्पर्य

मनुष्य को अपने कर्मों के अनुसार जन्म ग्रहण करना होता है और एक कर्म-अवधि समाप्त होने पर उसे मरना होता है, जिससे वह दूसरा जन्म ले सके । इस प्रकार मुक्ति प्राप्त किये बिना ही जन्म-मृत्यु का यह चक्र चलता रहता है । जन्म-मरण के इस चक्र से वृथा हत्या, वध तथा युद्ध का समर्थन नहीं होता । किन्तु मानव समाज में शान्ति तथा व्यवस्था बनाये रखने के लिए हिंसा तथा युद्ध अपरिहार्य हैं ।

कुरुक्षेत्र का युद्ध भगवान् की इच्छा होने के कारण अपरिहार्य था और सत्य के लिए युद्ध करना क्षत्रिय का धर्म है । अतः अपने कर्तव्य का पालन करते हुए वह स्वजनों की मृत्यु से भयभीत या शोकाकुल क्यों था ? वह विधि (कानून) को भंग नहीं करना चाहता था क्योंकि ऐसा करने पर उसे उन पापकर्मों के फल भोगने पड़ेंगे जिनसे वह अत्यन्त भयभीत था । अपने कर्तव्य का पालन करते हुए वह स्वजनों की मृत्यु को रोक नहीं सकता था और यदि वह अनुचित कर्तव्य-पथ का चुनाव करे, तो उसे नीचे गिरना होगा ।