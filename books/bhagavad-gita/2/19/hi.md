##### य एनं वेत्ति हन्तारं यश्चैनं मन्यते हतम् ।
##### उभौ तौ न विजानीतो नायं हन्ति न हन्यते ॥ १९ ॥

#### शब्दार्थ

**यः** – जो; **एनम्** – इसको; **वेत्ति** – जानता है; **हन्तारम्** – मारने वाला; **यः** – जो; **च** – भी; **एनम्** – इसे; **मन्यते** – मानता है; **हतम्** – मरा हुआ; **उभौ** – दोनों; **तौ** – वे; **न** – कभी नहीं; **विजानीतः** – जानते है; **न** – कभी नहीं; **अयम्** – यह; **हन्ति** – मारता है; **न** – नहीं; **हन्यते** – मारा जाता  है ।

#### भावार्थ

जो इस जीवात्मा को मारने वाला समझता है तथा जो इसे मरा हुआ समझता है, वे दोनों ही अज्ञानी हैं, क्योंकि आत्मा न तो मारता है और न मारा जाता है ।

#### तात्पर्य

जब देहधारी जीव को किसी घातक हथियार से आघात पहुँचाया जाता है तो यह समझ लेना चाहिए कि शरीर के भीतर का जीवात्मा मरा नहीं । आत्मा इतना सूक्ष्म है कि इसे किसी तरह के भौतिक हथियार से मार पाना असम्भव है, जैसा कि अगले श्लोकों से स्पष्ट हो जायेगा । न ही जीवात्मा अपने आध्यात्मिक स्वरूप के कारण वध्य है । जिसे मारा जाता है या जिसे मरा हुआ समझा जाता है वह केवल शरीर होता है । किन्तु इसका तात्पर्य शरीर के वध को प्रोत्साहित करना नहीं है । वैदिक आदेश है - *मा हिंस्यात् सर्वा भूतानि* - किसी भी जीव की हिंसा न करो । ‘जीवात्मा अवध्य है’ का अर्थ यह है कि न ही पशु-हिंसा को प्रोत्साहन दिया जाय । किसी भी जीव के शरीर की अनधिकार हत्या करना निंद्य है और राज्य तथा भगवद्विधान के द्वारा दण्डनीय है । किन्तु अर्जुन को तो धर्म के नियमानुसार मारने के लिए नियुक्त किया जा रहा था, किसी पागलपनवश नहीं ।