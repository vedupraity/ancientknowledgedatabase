##### अर्जुन उवाच
##### कथं भीष्ममहं सङ्ख्ये द्रोणं च मधुसूदन ।
##### इषुभिः प्रतियोत्स्यामि पूजार्हावरिसूदन ॥ ४ ॥

#### शब्दार्थ

**अर्जुनः उवाच** – अर्जुन ने कहा; **कथम्** – किस प्रकार; **भीष्मम्** – भीष्म को; **अहम्** – मैं; **सङ्ख्ये** – युद्ध में; **द्रोणम्** – द्रोण को; **च** – भी; **मधु-सूदन** – हे मधु के संहारकर्ता; **इषुभिः** – तीरों से; **प्रतियोत्स्यामि** – उलट कर प्रहार करूँगा; **पूजा-अर्हौ** – पूजनीय; **अरि-सूदन** – हे शत्रुओं के संहारक!

#### भावार्थ

अर्जुन ने कहा – हे शत्रुहन्ता! हे मधुसूदन! मैं युद्धभूमि में किस तरह भीष्म तथा द्रोण जैसे पूजनीय व्यक्तियों पर उलट कर बाण चलाऊँगा ?

#### तात्पर्य

भीष्म पितामह तथा द्रोणाचार्य जैसे सम्माननीय व्यक्ति सदैव पूजनीय हैं । यदि वे आक्रमण भी करें तो उन पर उलट कर आक्रमण नहीं करना चाहिए । यह सामान्य शिष्टाचार है कि गुरुजनों से वाग्युद्ध भी न किया जाय । यहाँ तक कि यदि कभी वे रुक्ष व्यवहार करें तो भी उनके साथ रुक्ष व्यवहार न किया जाय । तो फिर भला अर्जुन उन पर बाण कैसे छोड़ सकता था ? क्या कृष्ण कभी अपने पितामह, नाना उग्रसेन या अपने आचार्य सान्दीपनि मुनि पर हाथ चला सकते थे ? अर्जुन ने कृष्ण के समक्ष ये ही कुछ तर्क प्रस्तुत किये ।