#### श्रीभगवानुवाच
#### कालोऽस्मि लोकक्षयकृत्प्रवृद्धो
#### लोकान्समाहर्तुमिह प्रवृत्तः ।
#### ऋतेऽपि त्वां न भविष्यन्ति सर्वे
#### येऽवस्थिताः प्रत्यनीकेषु योधाः ॥ ३२ ॥

### शब्दार्थ

**श्रीभगवान् उवाच** - भगवान् ने कहा; **कालः** - काल; **अस्मि** - हूँ; **लोक** - लोकों का; **क्षय-कृत** - नाश करने वाला; **प्रवृद्धः** - महान; **लोकान्** - समस्त लोगों को; **समाहर्तुम्** - नष्ट करने वाला; **प्रवृत्तः** - लगा हुआ; **ऋते** - बिना; **अपि** - भी; **त्वाम्** - आपको; **न** - कभी नहीं; **भविष्यन्ति** - होंगे; **सर्वे** - सभी; **ये** - जो; **अवस्थिताः** - स्थित; **प्रति-अनीकेषु** - विपक्ष में; **योधाः** - सैनिक ।

### भावार्थ

भगवान् ने कहा - समस्त जगतों को विनष्ट करने वाला काल मैं हूँ और मैं यहाँ समस्त लोगों का विनाश करने के लिए आया हूँ । तुम्हारे (पाण्डवों के) सिवा दोनों पक्षों के सारे योद्धा मारे जाएँगे ।

### तात्पर्य

यद्यपि अर्जुन जानता था कि कृष्ण उसके मित्र तथा भगवान् हैं, तो भी वह कृष्ण के विविध रूपों को देखकर चकित था । इसलिए उसने इस विनाशकारी शक्ति के उद्देश्य के बारे में पूछताछ की । वेदों में लिखा है कि परम सत्य हर वस्तु को, यहाँ तक कि ब्राह्मणों को भी, नष्ट कर देते हैं । कठोपनिषद् का (१.२.२५) वचन है –

#### यस्य ब्रह्म च क्षत्रं च उभे भवत ओदनः ।
#### मृत्युर्यस्योपसेचनं क इत्था वेद यत्र सः ॥

अन्ततः सारे ब्राह्मण, क्षत्रिय तथा अन्य सभी परमेश्वर द्वारा काल-कवलित होते हैं । परमेश्वर का यह रूप सबका भक्षण करने वाला है और यहाँ पर कृष्ण अपने को सर्वभक्षी काल के रूप में प्रस्तुत करते हैं । केवल कुछ पाण्डवों के अतिरिक्त युद्धभूमि में आये सभी लोग उनके द्वारा भक्षित होंगे ।

अर्जुन लड़ने के पक्ष में न था, वह युद्ध न करना श्रेयस्कर समझता था, क्योंकि तब किसी प्रकार की निराशा न होती । किन्तु भगवान् का उत्तर है कि यदि वह नहीं लड़ता, तो भी सारे लोग उनके ग्रास बनते, क्योंकि यही उनकी इच्छा है । यदि अर्जुन नहीं लड़ता, तो वे सब अन्य विधि से मरते । मृत्यु रोकी नहीं जा सकती, चाहे वह लड़े या नहीं । वस्तुतः वे पहले से मृत हैं । काल विनाश है और परमेश्वर की इच्छानुसार सारे संसार को विनष्ट होना है । यह प्रकृति का नियम है ।