##### तत्रैकस्थं जगत्कृत्स्नं प्रविभक्तमनेकधा ।
##### अपश्यद्देवदेवस्य शरीरे पाण्डवस्तदा ॥ १३ ॥

#### शब्दार्थ

**तत्र** – वहाँ; **एक-स्थम्** – एकत्र, एक स्थान में; **जगत्** – ब्रह्माण्ड; **कृत्स्नम्** – सम्पूर्ण; **प्रविभक्तम्** – विभाजित; **अनेकधा** – अनेक में; **अपश्यत्** – देखा; **देव-देवस्य** – भगवान् के; **शरीरे** – विश्वरूप में; **पाण्डवः** – अर्जुन ने; **तदा** – तब ।

#### भावार्थ

उस समय अर्जुन भगवान् के विश्वरूप में एक ही स्थान पर स्थित हजारों भागों में विभक्त ब्रह्माण्ड के अनन्त अंशों को देख सका ।

#### तात्पर्य

तत्र (वहाँ) शब्द अत्यन्त महत्त्वपूर्ण है । इससे सूचित होता है कि जब अर्जुन ने विश्वरूप देखा, उस समय अर्जुन तथा कृष्ण दोनों ही रथ पर बैठे थे । युद्धभूमि के अन्य लोग इस रूप को नहीं देख सके, क्योंकि कृष्ण ने केवल अर्जुन को दृष्टि प्रदान की थी । वह कृष्ण के शरीर में हजारों लोक देख सका । जैसा कि वैदिक शास्त्रों से पता चलता है कि ब्रह्माण्ड अनेक हैं और लोक भी अनेक हैं । इनमें से कुछ मिट्टी के बने हैं, कुछ सोने के, कुछ रत्नों के, कुछ बहुत बड़े हैं, तो कुछ बहुत बड़े नहीं हैं । अपने रथ पर बैठकर अर्जुन इन सबों को देख सकता था । किन्तु कोई यह नहीं जान पाया कि अर्जुन तथा कृष्ण के बीच क्या चल रहा था ।