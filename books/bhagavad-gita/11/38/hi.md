#### त्वमादिदेवः पुरुषः पुराण-
#### स्त्वमस्य विश्वस्य परं निधानम् ।
#### वेत्तासि वेद्यं च परं च धाम
#### त्वया ततं विश्वमनन्तरूप ॥ ३८ ॥

### शब्दार्थ

**त्वम्** – आप; **आदि-देवः** – आदि परमेश्वर; **पुरुषः** – पुरुष; **पुराणः** – प्राचीन, सनातन; **त्वम्** – आप; **अस्य** – इस; **विश्वस्य** – विश्व का; **परम्** – दिव्य; **निधानम्** – आश्रय; **वैत्ता** – जानने वाला; **असि** – हओ; **वेद्यम्** – जानने योग्य, ज्ञेय; **च** – तथा; **परम्** – दिव्य; **च** – और; **धाम** – वास, आश्रय; **त्वया** – आपके द्वारा; **ततम्** – व्याप्त; **विश्वम्** – विश्व; **अनन्त-रूप** – हे अनन्त रूप वाले ।

### भावार्थ

आप आदि देव, सनातन पुरुष तथा इस दृश्यजगत के परम आश्रय हैं । आप सब कुछ जानने वाले हैं और आप ही वह सब कुछ हैं, जो जानने योग्य है । आप भौतिक गुणों से परे परम आश्रय हैं । हे अनन्त रूप! यह सम्पूर्ण दृश्यजगत आपसे व्याप्त है ।

### तात्पर्य

प्रत्येक वस्तु भगवान् पर आश्रित है, अतः वे ही परम आश्रय हैं । निधानम् का अर्थ है - ब्रह्म तेज समेत सारी वस्तुएँ भगवान् कृष्ण पर आश्रित हैं । वे इस संसार में घटित होने वाली प्रत्येक घटना को जानने वाले हैं और यदि ज्ञान का कोई अन्त है, तो वे ही समस्त ज्ञान के अन्त हैं । अतः वे ज्ञाता हैं और ज्ञेय (वेद्यं) भी । वे जानने योग्य हैं, क्योंकि वे सर्वव्यापी हैं । वैकुण्ठलोक में कारण स्वरूप होने से वे दिव्य हैं । वे दिव्यलोक में भी प्रधान पुरुष हैं ।