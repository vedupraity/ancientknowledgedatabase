#### इहैकस्थं जगत्कृत्स्नं पश्याद्य सचराचरम् ।
#### मम देहे गुडाकेश यच्चान्यद्द्रष्टुमिच्छसि ॥ ७ ॥

### शब्दार्थ

**इह** - इसमें; **एक-स्थम्** - एक स्थान में; **जगत्** - ब्रह्माण्ड; **कृत्स्नम्** - पूर्णतया; **पश्य** - देखो; **अद्य** - तुरन्त; **स** - सहित; **चर** - जंगम; **अचरम्** - तथा अचर, जड़; **मम** - मेरे; **देहे** - शरीर में; **गुडाकेश** - हे अर्जुन; **यत्** - जो; **च** - भी; **अन्यत्** - अन्य, और; **द्रष्टुम्** - देखना; **इच्छसि** - चाहते हो ।

### भावार्थ

हे अर्जुन! तुम जो भी देखना चाहो, उसे तत्क्षण मेरे इस शरीर में देखो । तुम इस समय तथा भविष्य में भी जो भी देखना चाहते हो, उसको यह विश्वरूप दिखाने वाला है । यहाँ एक ही स्थान पर चर-अचर सब कुछ है ।

### तात्पर्य

कोई भी व्यक्ति एक स्थान में बैठे-बैठे सारा विश्व नहीं देख सकता । यहाँ तक कि बड़े से बड़ा वैज्ञानिक भी यह नहीं देख सकता कि ब्रह्माण्ड के अन्य भागों में क्या हो रहा है । किन्तु अर्जुन जैसा भक्त यह देख सकता है कि सारी वस्तुएँ जगत् में कहाँ-कहाँ स्थित हैं । कृष्ण उसे शक्ति प्रदान करते हैं, जिससे वह भूत, वर्तमान तथा भविष्य, जो कुछ देखना चाहे, देख सकता है । इस तरह अर्जुन कृष्ण के अनुग्रह से सारी वस्तुएँ देखने में समर्थ है ।