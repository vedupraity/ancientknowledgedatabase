#### अनादित्वान्निर्गुणत्वात्परमात्मायमव्ययः ।
#### शरीरस्थोऽपि कौन्तेय न करोति न लिप्यते ॥ ३२ ॥

### शब्दार्थ

**अनादित्वात्** - नित्यता के कारण; **निर्गुणत्वात्** - दिव्य होने से; **परम** - भौतिक प्रकृति से परे; **आत्मा** - आत्मा; **अयम्** - यह; **अव्ययः** - अविनाशी; **शरीर-स्थः** - शरीर में वास करने वाला; **अपि** - यद्यपि; **कौन्तेय** - हे कुन्तीपुत्र; **न करोति** - कुछ नहीं करता; **न लिप्यते** - न ही लिप्त होता है ।

### भावार्थ

शाश्वत दृष्टिसम्पन्न लोग यह देख सकते हैं कि अविनाशी आत्मा दिव्य, शाश्वत तथा गुणों से अतीत है । हे अर्जुन! भौतिक शरीर के साथ सम्पर्क होते हुए भी आत्मा न तो कुछ करता है और न लिप्त होता है ।

### तात्पर्य

ऐसा प्रतीत होता है कि जीव उत्पन्न होता है, क्योंकि भौतिक शरीर का जन्म होता है । लेकिन वास्तव में जीव शाश्वत है, वह उत्पन्न नहीं होता और शरीर में स्थित रह कर भी, वह दिव्य तथा शाश्वत रहता है । इस प्रकार वह विनष्ट नहीं किया जा सकता । वह स्वभाव से आनन्दमय है । वह किसी भौतिक कार्य में प्रवृत्त नहीं होता । अतएव भौतिक शरीरों के साथ उसका सम्पर्क होने से जो कार्य सम्पन्न होते हैं, वे उसे लिप्त नहीं कर पाते ।