##### न रूपमस्येह तथोपलभ्यते
##### नान्तो न चादिर्न च सम्प्रतिष्ठा ।
##### अश्वत्थमेनं सुविरूढमूल-
##### मसङ्गशस्त्रेण दृढेन छित्त्वा ॥ ३ ॥
##### ततः पदं तत्परिमार्गितव्यं
##### यस्मिन्गता न निवर्तन्ति भूयः ।
##### तमेव चाद्यं पुरुषं प्रपद्ये
##### यतः प्रवृत्तिः प्रसृता पुराणी ॥ ४ ॥

#### शब्दार्थ

**न** - नहीं; **रूपम्** - रूप; **अस्य** - इस वृक्ष का; **इह** - इस संसार में; **तथा** - भी; **उपलभ्यते** - अनुभव किया जा सकता है; **न** - कभी नहीं; **च** - भी; **आदिः** - प्रारम्भ; **न** - कभी नहीं; **च** - भी; **सम्प्रतिष्ठा** - नींव; **अश्वत्थम्** - अश्वत्थ वृक्ष को; **एनम्** - इस; **सु-विरूढ** - अत्यन्त दृढ़ता से; **मूलम्** - जड़वाला; **असङग-शस्त्रेण** - विरक्ति के हथियार से; **दृढेन** - दृढ़; **छित्वा** - काट कर; **ततः** - तत्पश्चात्; **पदम्** - स्थिति को; **तत्** - उस; **परिमार्गितव्यम्** - खोजना चाहिए; **यस्मिन** - जहाँ; **गताः** - जाकर; **न** - कभी नहीं; **निवर्तन्ति** - वापस आते हैं; **भूयः** - पुनः; **तम्** - उसको; **एव** - ही; **च** - भी; **आद्यम्** - आदि; **पुरुषम्** - भगवान् की; **प्रपद्ये** - शरण में जाता हूँ; **यतः** - जिससे; **प्रवृत्तिः** - प्रारम्भ; **प्रसृता** - विस्तीर्ण; **पुराणी** - अत्यन्त पुरानी ।

#### भावार्थ

इस वृक्ष के वास्तविक स्वरूप का अनुभव इस जगत् में नहीं किया जा सकता । कोई भी नहीं समझ सकता कि इसका आदि कहाँ है, अन्त कहाँ है या इसका आधार कहाँ है ? लेकिन मनुष्य को चाहिए कि इस दृढ़ मूल वाले वृक्ष को विरक्ति के शस्त्र से काट गिराए । तत्पश्चात् उसे ऐसे स्थान की खोज करनी चाहिए जहाँ जाकर लौटना न पड़े और जहाँ उस भगवान् की शरण ग्रहण कर ली जाये, जिससे अनादि काल से प्रत्येक वस्तु का सूत्रपात तथा विस्तार होता आया है ।

#### तात्पर्य

अब यह स्पष्ट कह दिया गया है कि इस अश्वत्थ वृक्ष के वास्तविक स्वरूप को इस भौतिक जगत में नहीं समझा जा सकता । चँकि इसकी जड़ें ऊपर की ओर हैं, अतः वास्तविक वृक्ष का विस्तार विरुद्ध दिशा में होता है । जब वृक्ष के भौतिक विस्तार में कोई फँस जाता है, तो उसे न तो यह पता चल पाता है कि यह कितनी दूरी तक फैला है और न वह इस वृक्ष के शुभारम्भ को ही देख पाता है । फिर भी मनुष्य को कारण की खोज करनी ही होती है । “मैं अमुक पिता का पुत्र हूँ, जो अमुक का पुत्र है, आदि” - इस प्रकार अनुसन्धान करने से मनुष्य को ब्रह्मा प्राप्त होते हैं, जिन्हें गर्भोदकशायी विष्णु ने उत्पन्न किया । इस प्रकार अन्ततः भगवान् तक पहुँचा जा सकता है, जहाँ सारी गवेषणा का अन्त हो जाता है । मनुष्य को इस वृक्ष के उद्गम, परमेश्वर, की खोज ऐसे व्यक्तियों की संगति द्वारा करनी होती है, जिन्हें उस परमेश्वर का ज्ञान प्राप्त है । इस प्रकार ज्ञान से मनुष्य धीरे-धीरे वास्तविकता के इस छद्म प्रतिबिम्ब से विलग हो जाता है और सम्बन्ध विच्छेद होने पर वह वास्तव में मूलवृक्ष में स्थित हो जाता है ।

इस प्रसंग में असङ्ग शब्द अत्यन्त महत्त्वपूर्ण है, क्योंकि विषयभोग की आसक्ति तथा भौतिक प्रकृति पर प्रभुता अत्यन्त प्रबल होती है । अतएव प्रामाणिक शास्त्रों पर आधारित आत्म-ज्ञान की विवेचना द्वारा विरक्ति सीखनी चाहिए और ज्ञानी पुरुषों से श्रवण करना चाहिए । भक्तों की संगति में रहकर ऐसी विवेचना से भगवान् की प्राप्ति होती है । तब सर्वप्रथम जो करणीय है, वह है भगवान् की शरण ग्रहण करना । यहाँ पर उस स्थान (पद) का वर्णन किया गया है, जहाँ जाकर मनुष्य इस छद्म प्रतिबिम्बित वृक्ष में कभी वापस नहीं लौटता । भगवान् कृष्ण वह आदि मूल हैं, जहाँ से प्रत्येक वस्तु निकली है । उस भगवान् का अनुग्रह प्राप्त करने के लिए केवल उनकी शरण ग्रहण करनी चाहिए, जो श्रवण, कीर्तन आदि द्वारा भक्ति करने के फलस्वरूप प्राप्त होती है । वे ही भौतिक जगत् के विस्तार के कारण हैं । इसकी व्याख्या पहले ही स्वयं भगवान् ने की है । *अहं सर्वस्य प्रभवः* - मैं प्रत्येक वस्तु का उद्गम हूँ । अतएव इस भौतिक जीवन रूपी प्रबल अश्वत्थ के वृक्ष के बन्धन से छूटने के लिए कृष्ण की शरण ग्रहण की जानी चाहिए । कृष्ण की शरण ग्रहण करते ही मनुष्य स्वतः इस भौतिक विस्तार से विलग हो जाता है ।