#### बीजं मां सर्वभूतानां विद्धि पार्थ सनातनम् ।
#### बुद्धिर्बुद्धिमतामस्मि तेजस्तेजस्विनामहम् ॥ १० ॥

### शब्दार्थ

**बीजम्** – बीज; **माम्** – मुझको; सर्व-भूतानाम् - समस्त जीवों का; **विद्धि** – जानने का प्रयास करो; **पार्थ** – हे पृथापुत्र; **सनातनम्** – आदि, शाश्वत; **बुद्धिः** – बुद्धि; **बुद्धि-मताम्** – बुद्धिमानों की; **अस्मि** – हूँ; **तेजः** – तेज; **तेजस्विनाम्** – तेजस्वियों का; **अहम्** – मैं ।

### भावार्थ

हे पृथापुत्र! यह जान लो कि मैं ही समस्त जीवों का आदि बीज हूँ, बुद्धिमानों की बुद्धि तथा समस्त तेजस्वी पुरुषों का तेज हूँ ।

### तात्पर्य

कृष्ण समस्त पदार्थों के बीज हैं । कई प्रकार के चर तथा अचर जीव हैं । पक्षी, पशु, मनुष्य तथा अन्य सजीव प्राणी चर हैं, पेड़ पौधे अचर हैं - वे चल नहीं सकते, केवल खड़े रहते हैं । प्रत्येक जीव चौरासी लाख योनियों के अन्तर्गत है, जिनमें से कुछ चर हैं और कुछ अचर । किन्तु इन सबके जीवन के बीजस्वरूप श्रीकृष्ण हैं । जैसा कि वैदिक साहित्य में कहा गया है ब्रह्म या परम सत्य वह है जिससे प्रत्येक वस्तु उद्भूत है । कृष्ण परब्रह्म या परमात्मा हैं । ब्रह्म तो निर्विशेष है, किन्तु परब्रह्म साकार है । निर्विशेष ब्रह्म साकार रूप में आधारित है - यह भगवद्गीता में कहा गया है । अतः आदि रूप में कृष्ण समस्त वस्तुओं के उद्गम हैं । वे मूल हैं । जिस प्रकार मूल सारे वृक्ष का पालन करता है उसी प्रकार कृष्ण मूल होने के कारण इस जगत् के समस्त प्राणियों का पालन करते हैं । इसकी पुष्टि वैदिक साहित्य में (कठोपनिषद् २.२.१३) हुई है –

#### नित्यो नित्यानां चेतनश्चेतनानाम्
#### एको बहूनां यो विदधाति कामान्

वे समस्त नित्यों के नित्य हैं । वे समस्त जीवों के परम जीव हैं और वे ही समस्त जीवों का पालन करने वाले हैं । मनुष्य बुद्धि के बिना कुछ नहीं कर सकता और कृष्ण भी कहते हैं कि मैं ही समस्त बुद्धि का मूल हूँ । जब तक मनुष्य बुद्धिमान नहीं होता, वह भगवान् कृष्ण को नहीं समझ सकता ।