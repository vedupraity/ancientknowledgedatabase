##### अहो बत महत्पापं कर्तुं व्यवसिता वयम् ।
##### यद्राज्यसुखलोभेन हन्तुं स्वजनमुद्यताः ॥ ४४ ॥

#### शब्दार्थ

**अहो** – ओह; **बत** – कितना आश्चर्य है यह; **महत्** – महान; **पापम्** – पाप कर्म; **कर्तुम्** – करने के लिए; **व्यवसिताः** – निश्चय किया  है; **वयम्** – हमने; **यत्** – क्योंकि; **राज्य-सुख-लोभेन** – राज्य-सुख के लालच में आकर; **हन्तुम्** – मारने के लिए; **स्व-जनम्** – अपने सम्बन्धियों को; **उद्यताः** – तत्पर ।

#### भावार्थ

ओह! कितने आश्चर्य की बात है कि हम सब जघन्य पापकर्म करने के लिए उद्यत हो रहे हैं । राज्यसुख भोगने की इच्छा से प्रेरित होकर हम अपने ही सम्बन्धियों को मारने पर तुले हैं ।

#### तात्पर्य

स्वार्थ के वशीभूत होकर मनुष्य अपने सगे भाई, बाप या माँ के वध जैसे पापकर्मों में प्रवृत्त हो सकता है । विश्व के इतिहास में ऐसे अनेक उदाहरण मिलते हैं । किन्तु भगवान् का साधु भक्त होने के कारण अर्जुन सदाचार के प्रति जागरुक है । अतः वह ऐसे कार्यों से बचने का प्रयत्न करता है ।