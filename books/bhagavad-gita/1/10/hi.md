##### अपर्याप्तं तदस्माकं बलं भीष्माभिरक्षितम् ।
##### पर्याप्तं त्विदमेतेषां बलं भीमाभिरक्षितम् ॥ १० ॥

#### शब्दार्थ

**अपर्याप्तम्**-अपरिमेय; **तत्**-वह; **अस्माकम्** हमारी; **बलम्**–शक्ति; **भीष्म**-भीष्म पितामह द्वारा; **अभिरक्षितम्**-भलीभाँति संरक्षित; **पर्याप्तम्**-सीमित; **तु**–लेकिन; **इदम्**-यह सब; **एतेषाम्**—पाण्डवों की; **बलम्**-शक्ति; **भीम**-भीम द्वारा; **अभिरक्षितम्**-भलीभाँति सुरक्षित ।

#### भावार्थ

हमारी शक्ति अपरिमेय है और हम सब पितामह द्वारा भलीभाँति संरक्षित हैं, जबकि पाण्डवों की शक्ति भीम द्वारा भलीभाँति संरक्षित होकर भी सीमित है ।

#### तात्पर्य

यहाँ पर दुर्योधन ने तुलनात्मक शक्ति का अनुमान प्रस्तुत किया है । वह सोचता है कि अत्यन्त अनुभवी सेनानायक भीष्म पितामह के द्वारा विशेष रूप से संरक्षित होने के कारण उसकी सशस्त्र सेनाओं की शक्ति अपरिमेय है । दूसरी ओर पाण्डवों की सेनाएँ सीमित हैं क्योंकि उनकी सुरक्षा एक कम अनुभवी नायक भीम द्वारा की जा रही है जो भीष्म की तुलना में नगण्य है । दुर्योधन सदैव भीम से ईर्ष्या करता था क्योंकि वह जानता था कि यदि उसकी मृत्यु कभी हुई भी तो वह भीम के द्वारा ही होगी । किन्तु साथ ही उसे दृढ़ विश्वास था कि भीष्म की उपस्थिति में उसकी विजय निश्चित है क्योंकि भीष्म कहीं अधिक उत्कृष्ट सेनापति हैं । वह युद्ध में विजयी होगा यह उसका दृढ़ निश्चय था ।