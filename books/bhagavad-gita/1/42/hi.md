#### दोषैरेतैः कुलघ्नानां वर्णसङ्करकारकैः ।
#### उत्साद्यन्ते जातिधर्माः कुलधर्माश्च शाश्वताः ॥ ४२ ॥

### शब्दार्थ

**दोषैः** – ऐसे दोषों से; **एतैः** – इन सब; **कुल-घ्नानाम्** – परिवार नष्ट करने वालों का; **वर्ण-सङ्कर** – अवांछित संतानों के; **कारकैः** – कारणों से; **उत्साद्यन्ते** – नष्ट हो जाते हैं; **जाति-धर्माः** – सामुदायिक योजनाएँ; **कुल-धर्माः** – पारिवारिक परम्पराएँ; **च** – भी; **शाश्वताः** – सनातन ।

### भावार्थ

जो लोग कुल-परम्परा को विनष्ट करते हैं और इस तरह अवांछित सन्तानों को जन्म देते हैं उनके दुष्कर्मों से समस्त प्रकार की सामुदायिक योजनाएँ तथा पारिवारिक कल्याण-कार्य विनष्ट हो जाते हैं ।

### तात्पर्य

सनातन-धर्म या वर्णाश्रम-धर्म द्वारा निर्धारित मानव समाज के चारों वर्णों के लिए सामुदायिक योजनाएँ तथा पारिवारिक कल्याण-कार्य इसलिए नियोजित हैं कि मनुष्य चरम मोक्ष प्राप्त कर सके । अतः समाज के अनुत्तरदायी नायकों द्वारा सनातन-धर्म परम्परा के विखण्डन से उस समाज में अव्यवस्था फैलती है, फलस्वरूप लोग जीवन के उद्देश्य विष्णु को भूल जाते हैं । ऐसे नायक अंधे कहलाते हैं और जो लोग इनका अनुगमन करते हैं वे निश्चय ही कुव्यवस्था की ओर अग्रसर होते हैं ।