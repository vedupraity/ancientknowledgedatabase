#### सर्वद्वारेषु देहेऽस्मिन्प्रकाश उपजायते ।
#### ज्ञानं यदा तदा विद्याद्विवृद्धं सत्त्वमित्युत ॥ ११ ॥

### शब्दार्थ

**सर्व-द्वारेषु** - सारे दरवाजों में; **देहे अस्मिन्** - इस शरीर में; **प्रकाशः** - प्रकाशित करने का गुण; **उपजायते** - उत्पन्न होता है; **ज्ञानम्** - ज्ञान; **यदा** - जब; **तदा** - उस समय; **विद्यात्** - जानो; **विवृद्धम** - बढ़ा हुआ; **सत्त्वम्** - सतोगुण; **इति उत** - ऐसा कहा गया है ।

### भावार्थ

सतोगुण की अभिव्यक्ति को तभी अनुभव किया जा सकता है, जब शरीर के सारे द्वार ज्ञान के प्रकाश से प्रकाशित होते हैं ।

### तात्पर्य

शरीर में नौ द्वार हैं - दो आँखें, दो कान, दो नथुने, मुँह, गुदा तथा उपस्थ । जब प्रत्येक द्वार सत्त्व के लक्षण से दीपित हो जायें, तो समझना चाहिए कि उसमें सतोगुण विकसित हो चुका है । सतोगुण में सारी वस्तुएँ अपनी सही स्थिति में दिखती हैं, सही-सही सुनाई पड़ता है और सही ढंग से उन वस्तुओं का स्वाद मिलता है । मनुष्य का अन्तः तथा बाह्य शुद्ध हो जाता है । प्रत्येक द्वार में सुख के लक्षण उत्पन्न दिखते हैं और यही स्थिति होती है सत्त्वगुण की ।