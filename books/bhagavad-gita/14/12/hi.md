#### लोभः प्रवृत्तिरारम्भः कर्मणामशमः स्पृहा ।
#### रजस्येतानि जायन्ते विवृद्धे भरतर्षभ ॥ १२ ॥

### शब्दार्थ

**लोभः** - लोभ; **प्रवृत्तिः** - कार्य; **आरम्भः** - उद्यम; **कर्मणाम्** - कर्मों में; **अशमः** - अनियन्त्रित; **स्पृहा** - इच्छा; **रजसि** - रजोगुण में; **एतानि** - ये सब; **जायन्ते** - प्रकट होते हैं; **विवृद्धे** - अधिकता होने पर; **भरत-ऋषभ** - हे भरतवंशियों में प्रमुख ।

### भावार्थ

हे भरतवंशियों में प्रमुख! जब रजोगुण में वृद्धि हो जाती है, तो अत्यधिक आसक्ति, सकाम कर्म, गहन उद्यम तथा अनियन्त्रित इच्छा एवं लालसा के लक्षण प्रकट होते हैं ।

### तात्पर्य

रजोगुणी व्यक्ति कभी भी पहले से प्राप्त पद से संतुष्ट नहीं होता, वह अपना पद बढ़ाने के लिए लालायित रहता है । यदि उसे मकान बनवाना है, तो वह महल बनवाने के लिए भरसक प्रयत्न करता है, मानो वह उस महल में सदा रहेगा । वह इन्द्रिय-तृप्ति के लिए अत्यधिक लालसा विकसित कर लेता है । उसमें इन्द्रियतृप्ति की कोई सीमा नहीं है । वह सदैव अपने परिवार के बीच तथा अपने घर में रह कर इन्द्रियतृप्ति करते रहना चाहता है । इसका कोई अन्त नहीं है । इन सारे लक्षणों को रजोगुण की विशेषता मानना चाहिए ।