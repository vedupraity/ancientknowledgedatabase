#### अर्जुन उवाच
#### कैर्लिङ्गैस्त्रीन्गुणानेतानतीतो भवति प्रभो ।
#### किमाचारः कथं चैतांस्त्रीन्गुणानतिवर्तते ॥ २१ ॥

### शब्दार्थ

**अर्जुनःउवाच** - अर्जुन ने कहा; **कैः** - किन; **लिङगैः** - लक्षणों से; **त्रीन्** - तीनों; **गुणान्** - गुणों को; **एतान्** - ये सब; **अतीतः** - लाँघा हुआ; **भवति** - है; **प्रभो** - हे प्रभु; **किम्** - क्या; **आचारः** - आचरण; **कथम्** - कैसे; **च** - भी; **एतान्** - ये; **त्रीन्** - तीनों; **गुणान्** - गुणों को; **अतिवर्तते** - लाँघता है ।

### भावार्थ

अर्जुन ने पूछा - हे भगवान्! जो इन तीनों गुणों से परे है, वह किन लक्षणों के द्वारा जाना जाता है ? उसका आचरण कैसा होता है ? और वह प्रकृति के गुणों को किस प्रकार लाँघता है ?

### तात्पर्य

इस श्लोक में अर्जुन के प्रश्न अत्यन्त उपयुक्त हैं । वह उस पुरुष के लक्षण जानना चाहता है, जिसने भौतिक गुणों को लाँघ लिया है । सर्वप्रथम वह ऐसे दिव्य पुरुष के लक्षणों के विषय में जिज्ञासा करता है कि कोई कैसे समझे कि उसने प्रकृति के गुणों के प्रभाव को लाँघ लिया है ? उसका दूसरा प्रश्न है कि ऐसा व्यक्ति किस प्रकार रहता है और उसके कार्यकलाप क्या हैं ? क्या वे नियमित होते हैं, या अनियमित ? फिर अर्जुन उन साधनों के विषय में पूछता है, जिससे वह दिव्य स्वभाव (प्रकृति) प्राप्त कर सके । यह अत्यन्त महत्त्वपूर्ण है । जब तक कोई उन प्रत्यक्ष साधनों को नहीं जानता, जिनसे वह सदैव दिव्य पद पर स्थित रहे, तब तक लक्षणों के दिखने का प्रश्न ही नहीं उठता । अतएव अर्जुन द्वारा पूछे गये ये सारे प्रश्न अत्यन्त महत्त्वपूर्ण हैं और भगवान् उनका उत्तर देते हैं ।