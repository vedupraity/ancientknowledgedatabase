#### न कर्मणामनारम्भान्नैष्कर्म्य पुरुषोऽश्नुते  ।
#### न च सन्न्यसनादेव सिद्धिं समधिगच्छति ॥ ४ ॥

### शब्दार्थ

**न** – नहीं; **कर्मणाम्** – नियत कर्मों के; **अनाराम्भात्** – न करने से; **नैष्कर्म्यम्** – कर्मबन्धन से मुक्ति को; **पुरुषः** – मनुष्य; **अश्नुते** – प्राप्त करता है; **न** – नहीं; **च** – भी; **संन्यसनात्** – त्याग  से; **एव** – केवल; **सिद्धिम्** – सफलता; **समधिगच्छति** – प्राप्त करता है  ।

### भावार्थ

न तो कर्म से विमुख होकर कोई कर्मफल से छुटकारा पा सकता है और न केवल संन्यास से सिद्धि प्राप्त की जा सकती है  ।

### तात्पर्य

भौतिकतावादी मनुष्यों के हृदयों को विमल करने के लिए जिन कर्मों का विधान किया गया है उनके द्वारा शुद्ध हुआ मनुष्य ही संन्यास ग्रहण कर सकता है । शुद्धि के बिना अनायास संन्यास ग्रहण करने से सफलता नहीं मिल पाती । ज्ञानयोगियों के अनुसार संन्यास ग्रहण करने अथवा सकाम कर्म से विरत होने से ही मनुष्य नारायण के समान हो जाता है । किन्तु भगवान् कृष्ण इस मत का अनुमोदन नहीं करते । हृदय की शुद्धि के बिना संन्यास सामाजिक व्यवस्था में उत्पात उत्पन्न करता है । दूसरी ओर यदि कोई नियत कर्मों को न करके भी भगवान् की दिव्य सेवा करता है तो वह उस मार्ग में जो कुछ भी उन्नति करता है उसे भगवान् स्वीकार कर लेते हैं (बुद्धियोग) । स्वल्यमप्यस्य धर्मस्य त्रायते महतो भयात् । ऐसे सिद्धान्त की रंचमात्र सम्पन्नता भी महान कठिनाइयों को पार करने में सहायक होती है ।