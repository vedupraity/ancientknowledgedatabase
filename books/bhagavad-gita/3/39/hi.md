#### आवृतं ज्ञानमेतेन ज्ञानिनो नित्यवैरिणा ।
#### कामरूपेण कौन्तेय दुष्पूरेणानलेन च ॥ ३९ ॥

### शब्दार्थ

**आवृतम्** – ढका हुआ; **ज्ञानम्** – शुद्ध चेतना; **एतेन** – इससे; **ज्ञानिनः** – ज्ञाता का; **नित्य-वैरिणा** – नित्य शत्रु द्वारा; **काम-रूपेण** – काम के रूप में; **कौन्तेय** – हे कुन्तीपुत्र; **दुष्पूरेण** – कभी भी  तुष्ट न होने वाली; **अनलेन** – अग्नि द्वारा; **च** – भी ।

### भावार्थ

इस प्रकार ज्ञानमय जीवात्मा की शुद्ध चेतना उसके काम रूपी नित्य शत्रु से ढकी रहती है जो कभी भी तुष्ट नहीं होता और अग्नि के समान जलता रहता है ।

### तात्पर्य

मनुस्मृति में कहा गया है कि कितना भी विषय-भोग क्यों न किया जाय काम की तृप्ति नहीं होती, जिस प्रकार कि निरन्तर ईंधन डालने से अग्नि कभी नहीं बुझती । भौतिक जगत् में समस्त कार्यकलापों का केन्द्रबिन्दु मैथुन (कामसुख) है, अतः इस जगत् को मैथुन्य-आगार या विषयी-जीवन की हथकड़ियाँ कहा गया है । एक सामान्य बन्दीगृह में अपराधियों को छड़ों के भीतर रखा जाता है इसी प्रकार जो अपराधी भगवान् के नियमों की अवज्ञा करते हैं, वे मैथुन-जीवन द्वारा बन्दी बनाये जाते हैं । इन्द्रियतृप्ति के आधार पर भौतिक सभ्यता की प्रगति का अर्थ है, इस जगत् में जीवात्मा की बन्धन अवधि को बढ़ाना । अतः यह काम अज्ञान का प्रतीक है जिसके द्वारा जीवात्मा को इस संसार में रखा जाता है । इन्द्रियतृप्ति का भोग करते समय हो सकता है कि कुछ प्रसन्नता की अनुभूति हो, किन्तु यह प्रसन्नता की अनुभूति ही इन्द्रियभोक्ता का चरम शत्रु है ।