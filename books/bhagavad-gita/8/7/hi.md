#### तस्मात् सर्वेषु कालेषु मामनुस्मर युध्य च ।
#### मय्यर्पितमनोबुद्धिर्मामेवैष्यस्यसंशयः ॥ ७ ॥

### शब्दार्थ

**तस्मात्** – अतएव; **सर्वेषु** – समस्त; **कालेषु** – कालों में; **माम्** – मुझको; **अनुस्मर** – स्मरण करते रहो; **युध्य** – युद्ध करो; **च** – भी; **मयि** – मुझमें; **अर्पित** – शरणागत होकर; **मनः** – मन; **बुद्धिः** – बुद्धि; **माम्** – मुझको; **एव** – निश्चय ही; **एष्यसि** – प्राप्त करोगे; **असंशयः** – निस्सन्देह ही ।

### भावार्थ

अतएव, हे अर्जुन! तुम्हें सदैव कृष्ण रूप में मेरा चिन्तन करना चाहिए और साथ ही युद्ध करने के कर्तव्य को भी पूरा करना चाहिए । अपने कर्मों को मुझे समर्पित करके तथा अपने मन एवं बुद्धि को मुझमें स्थिर करके तुम निश्चित रूप से मुझे प्राप्त कर सकोगे ।

### तात्पर्य

अर्जुन को दिया गया यह उपदेश भौतिक कार्यों में व्यस्त रहने वाले समस्त व्यक्तियों के लिए बड़ा महत्त्वपूर्ण है । भगवान् यह नहीं कहते कि कोई अपने कर्तव्यों को त्याग दे । मनुष्य उन्हें करते हुए साथ-साथ हरे कृष्ण का जप करके कृष्ण का चिन्तन कर सकता है । इससे मनुष्य भौतिक कल्मष से मुक्त हो जायेगा और अपने मन तथा बुद्धि को कृष्ण में प्रवृत्त करेगा । कृष्ण का नाम-जप करने से मनुष्य परमधाम कृष्णलोक को प्राप्त होगा, इसमें कोई सन्देह नहीं है ।