##### परस्तस्मात्तु भावोऽन्योऽव्यक्तोऽव्यक्तात्सनातनः ।
##### यः स सर्वेषु भूतेषु नश्यत्सु न विनश्यति ॥ २० ॥

#### शब्दार्थ

**परः** – परम; **तस्मात्** – उस; **तु** – लेकिन; **भावः** – प्रकृति; **अन्यः** – दूसरी; **अव्यक्तः** – अव्यक्त; **अव्यक्तात्** – अव्यक्त से; **सनातनः** – शाश्वत; **यः सः** – वह जो; **सर्वेषु** – समस्त; **भूतेषु** – जीवों के; **नश्यत्सु** – नाश होने पर; **न** – कभी नहीं; **विनश्यति** – विनष्ट होती है ।

#### भावार्थ

इसके अतिरिक्त एक अन्य अव्यक्त प्रकृति है, जो शाश्वत है और इस व्यक्त तथा अव्यक्त पदार्थ से परे है । यह परा (श्रेष्ठ) और कभी नाश न होने वाली है । जब इस संसार का सब कुछ लय हो जाता है, तब भी उसका नाश नहीं होता ।

#### तात्पर्य

कृष्ण की पराशक्ति दिव्य और शाश्वत है । यह उस भौतिक प्रकृति के समस्त परिवर्तनों से परे है, जो ब्रह्मा के दिन के समय व्यक्त और रात्रि के समय विनष्ट होती रहती है । कृष्ण की पराशक्ति भौतिक प्रकृति के गुण से सर्वथा विपरीत है । परा तथा अपरा प्रकृति की व्याख्या सातवें अध्याय में हुई है ।