#### दम्भो दर्पोऽभिमानश्च क्रोधः पारुष्यमेव च ।
#### अज्ञानं चाभिजातस्य पार्थ सम्पदमासुरीम् ॥ ४ ॥

### शब्दार्थ

**दम्भः** - अहंकार; **दर्पः** - घमण्ड; **अभिमानः** - गर्व; **च** - भी; **क्रोधः** - क्रोध, गुस्सा; **पारुष्यम्** - निष्ठुरता; **एव** - निश्चय ही; **च** - तथा; **अज्ञानम्** - अज्ञान; **च** - तथा; **अभिजातस्य** - उत्पन्न हुए के; **पार्थ** - हे पृथापुत्र; **सम्पदम्** - गुण; **आसुरीम्** - आसुरी प्रकृति ।

### भावार्थ

हे पृथापुत्र! दम्भ, दर्प, अभिमान, क्रोध, कठोरता तथा अज्ञान - ये आसुरी स्वभाव वालों के गुण हैं ।

### तात्पर्य

इस श्लोक में नरक के राजमार्ग का वर्णन है । आसुरी स्वभाव वाले लोग धर्म तथा आत्मविद्या की प्रगति का आडम्बर रचना चाहते हैं, भले ही वे उनके सिद्धान्तों का पालन न करते हों । वे सदैव किसी शिक्षा या प्रचुर सम्पत्ति का अधिकारी होने का दर्प करते हैं । वे चाहते हैं कि अन्य लोग उनकी पूजा करें और सम्मान दिखलाएँ, भले ही वे सम्मान के योग्य न हों । वे छोटी-छोटी बातों पर क्रुद्ध हो जाते हैं खरी-खोटी सुनाते हैं और नम्रता से नहीं बोलते । वे यह नहीं जानते कि क्या करना चाहिए और क्या नहीं करना चाहिए । वे अपनी इच्छानुसार, सनकवश, सारे कार्य करते हैं, वे किसी प्रमाण को नहीं मानते । वे ये आसुरी गुण तभी से प्राप्त करते हैं, जब वे अपनी माताओं के गर्भ में होते हैं और ज्यों-ज्यों वे बढ़ते हैं, त्यों-त्यों ये अशुभ गुण प्रकट होते हैं ।