#### अदेशकाले यद्दानमपात्रेभ्यश्च दीयते ।
#### असत्कृतमवज्ञातं तत्तामसमुदाहृतम् ॥ २२ ॥

### शब्दार्थ

**अदेश** - अशुद्ध स्थान; **काले** - तथा अशुद्ध समय में; **यत्** - जो; **दानम्** - दान; **अपात्रेभ्यः** - अयोग्य व्यक्तियों को; **च** - भी; **दीयते** - दिया जाता है; **असत्-कृतम्** - सम्मान के बिना; **अवज्ञातम्** - समुचित ध्यान दिये बिना; **तत्** - वह; **तामसम्** - तमोगुणी; **उदाहृताम्** - कहा जाता है ।

### भावार्थ

तथा जो दान किसी अपवित्र स्थान में, अनुचित समय में, किसी अयोग्य व्यक्ति को या बिना समुचित ध्यान तथा आदर से दिया जाता है, वह तामसी कहलाता है ।

### तात्पर्य

यहाँ पर मद्यपान तथा द्यूतक्रीड़ा में व्यसनी के लिए दान देने को प्रोत्साहन नहीं दिया गया । ऐसा दान तामसी है । ऐसा दान लाभदायक नहीं होता, वरन् इससे पापी पुरुषों को प्रोत्साहन मिलता है । इसी प्रकार, यदि बिना सम्मान तथा ध्यान दिये किसी उपयुक्त व्यक्ति को दान दिया जाय, तो वह भी तामसी है ।