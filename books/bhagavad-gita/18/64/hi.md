##### सर्वगुह्यतमं भूयः शृणु मे परमं वचः ।
##### इष्टोऽसि मे दृढमिति ततो वक्ष्यामि ते हितम् ॥ ६४ ॥

#### शब्दार्थ

**सर्व-गुह्य-तमम्** - सबों में अत्यन्त गुह्य; **भूयः** - पुनः; **शृणु** - सुनो; **मे** - मुझसे; **परमम्** - परम; **वचः** - आदेश; **इष्टःअसि** - तुमप्रिय हो; **मे** - मेरे, मुझको; **दृढम्** - अत्यन्त; **इति** - इस प्रकार; **ततः** - अतएव; **वक्ष्यामि** - कह रहा हूँ; **ते** - तुम्हारे; **हितम्** - लाभ के लिए ।

#### भावार्थ

चूँकि तुम मेरे अत्यन्त प्रिय मित्र हो, अतएव मैं तुम्हें अपना परम आदेश, जो सर्वाधिक गुह्यज्ञान है, बता रहा हूँ । इसे अपने हित के लिए सुनो ।

#### तात्पर्य

अर्जुन को गुह्यज्ञान (ब्रह्मज्ञान) तथा गुह्यतरज्ञान (परमात्मा ज्ञान) प्रदान करने के बाद भगवान् अब उसे गुह्यतम ज्ञान प्रदान करने जा रहे हैं - यह है भगवान् के शरणागत होने का ज्ञान । नवें अध्याय के अन्त में उन्होंने कहा था - *मन्मनाः* - सदैव मेरा चिन्तन करो । उसी आदेश को यहाँ पर भगवद्गीता के सार के रूप में जोर देने के लिए दुहराया जा रहा है, यह सार सामान्यजन की समझ में नहीं आता । लेकिन जो कृष्ण को सचमुच अत्यन्त प्रिय है, कृष्ण का शुद्धभक्त है, वह समझ लेता है । सारे वैदिक साहित्य में यह सर्वाधिक महत्त्वपूर्ण आदेश है । इस प्रसंग में जो कुछ कृष्ण कहते हैं, वह ज्ञान का सर्वाधिक महत्त्वपूर्ण अंश है और इसका पालन न केवल अर्जुन द्वारा होना चाहिए, अपितु समस्त जीवों द्वारा होना चाहिए ।