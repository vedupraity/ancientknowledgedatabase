#### अधिष्ठानं तथा कर्ता करणं च पृथग्विधम् ।
#### विविधाश्च पृथक्चेष्टा दैवं चैवात्र पञ्चमम् ॥ १४ ॥

### शब्दार्थ

**अधिष्ठानम्** - स्थान; **तथा** - और; **कर्ता** - करने वाला; **करणम्** - उपकरण यन्त्र (इन्द्रियाँ); **च** - तथा; **पृथक्-विधम्** - विभिन्न प्रकार के; **विविधाः** - नाना प्रकार के; **च** - तथा; **पृथक्** - पृथक पृथक; **चेष्टाः** - प्रयास; **दैवम्** - परमात्मा; **च** - भी; **एव** - निश्चय ही; **अत्र** - यहाँ; **पञ्चमम्** - पाँचवा ।

### भावार्थ

कर्म का स्थान (शरीर), कर्ता, विभिन्न इन्द्रियाँ, अनेक प्रकार की चेष्टाएँ तथा परमात्मा - ये पाँच कर्म के कारण हैं ।

### तात्पर्य

अधिष्ठानम् शब्द शरीर के लिए आया है । शरीर के भीतर आत्मा कर्म करता है, जिससे कर्मफल होता है । अतएव यह कर्ता कहलाता है । आत्मा ही ज्ञाता तथा कर्ता है, इसका उल्लेख श्रुति में है । एष हि द्रष्टा स्रष्टा (प्रश्न उपनिषद् ४.९) । वेदान्तसूत्र में भी ज्ञोऽतएव (२.३.१८) तथा कर्ता शास्त्रार्थवत्त्वात् (२.३.३३) श्लोकों से इसकी पुष्टि होती है । कर्म के उपकरण इन्द्रियाँ हैं और आत्मा इन्हीं इन्द्रियों के द्वारा विभिन्न कर्म करता है । प्रत्येक कर्म के लिए पृथक चेष्टा होती है । लेकिन सारे कार्यकलाप परमात्मा की इच्छा पर निर्भर करते हैं, जो प्रत्येक हृदय में मित्र रूप में आसीन है । परमेश्वर परम कारण है । अतएव जो इन परिस्थितियों में अन्तर्यामी परमात्मा के निर्देश के अन्तर्गत कृष्णभावनामय होकर कर्म करता है, वह किसी कर्म से बँधता नहीं । जो पूर्ण कृष्णभावनामय हैं, वे अन्ततः अपने कर्मों के लिए उत्तरदायी नहीं होते । सब कुछ परम इच्छा, परमात्मा, भगवान् पर निर्भर है ।