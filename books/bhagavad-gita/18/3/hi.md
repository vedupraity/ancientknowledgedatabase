##### त्याज्यं दोषवदित्येके कर्म प्राहुर्मनीषिणः ।
##### यज्ञदानतपःकर्म न त्याज्यमिति चापरे ॥ ३ ॥

#### शब्दार्थ

**त्याज्यम्** - त्याजनीय; **दोष-वत्** - दोष के समान; **इति** - इस प्रकार; **एके** - एक समूह के; **कर्म** - कर्म; **प्राहुः** - कहते हैं; **मनीषिणः** - महान चिन्तक; **यज्ञ** - यज्ञ; **दान** - दान; **तपः** - तथा तपस्या का; **कर्म** - कर्म; **न** - कभी नहीं; **त्याज्यम्** - त्यागने चाहिए; **इति** - इस प्रकार; **च** - तथा; **अपरे** - अन्य ।

#### भावार्थ

कुछ विद्वान घोषित करते हैं कि समस्त प्रकार के सकाम कर्मों को दोषपूर्ण समझ कर त्याग देना चाहिए । किन्तु अन्य विद्वान् मानते हैं कि यज्ञ, दान तथा तपस्या के कर्मों को कभी नहीं त्यागना चाहिए ।

#### तात्पर्य

वैदिक साहित्य में ऐसे अनेक कर्म हैं जिनके विषय में मतभेद है । उदाहरणार्थ, यह कहा जाता है कि यज्ञ में पशु मारा जा सकता है, फिर भी कुछ का मत है कि पशुहत्या पूर्णतया निषिद्ध है । यद्यपि वैदिक साहित्य में पशु-वध की संस्तुति हुई है, लेकिन पशु को मारा गया नहीं माना जाता । यह बलि पशु को नवीन जीवन प्रदान करने के लिए होती है । कभी-कभी यज्ञ में मारे गये पशु को नवीन पशु-जीवन प्राप्त होता है, तो कभी वह पशु तत्क्षण मनुष्य योनि को प्राप्त हो जाता है । लेकिन इस सम्बन्ध में मनीषियों में मतभेद है । कुछ का कहना है कि पशुहत्या नहीं की जानी चाहिए और कुछ कहते हैं कि विशेष यज्ञ (बलि) के लिए यह शुभ है । अब यज्ञ-कर्म विषयक विभिन्न मतों का स्पष्टीकरण भगवान् स्वयं कर रहे हैं ।