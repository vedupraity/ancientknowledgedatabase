##### सर्वकर्माण्यपि सदा कुर्वाणो मद्व्यपाश्रयः ।
##### मत्प्रसादादवाप्नोति शाश्वतं पदमव्ययम् ॥ ५६ ॥

#### शब्दार्थ

**सर्व** – समस्त; **कर्माणि** – कार्यकलाप को; **अपि** – यद्यपि; **सदा** – सदैव; **कुर्वाणः** – करते हुए; **मत्-व्यपाश्रयः** – मेरे संरक्षण में; **मत्-प्रसादात्** – मेरी कृपा से; **अवाप्नोति** – प्राप्त करता है; **शाश्वतम्** – नित्य; **पदम्** – धाम को; **अव्ययम्** – अविनाशी ।

#### भावार्थ

मेरा शुद्ध भक्त मेरे संरक्षण में, समस्त प्रकार के कार्यों में संलग्न रह कर भी मेरी कृपा से नित्य तथा अविनाशी धाम को प्राप्त होता है ।

#### तात्पर्य

मद्-व्यपाश्रयः शब्द का अर्थ है परमेश्वर के संरक्षण में । भौतिक कल्मष से रहित होने के लिए शुद्ध भक्त परमेश्वर या उनके प्रतिनिधि स्वरूप गुरु के निर्देशन में कर्म करता है । उसके लिए समय की कोई सीमा नहीं है । वह सदा, चौबीसों घंटे, शत प्रतिशत परमेश्वर के निर्देशन में कार्यों में संलग्न रहता है । ऐसे भक्त पर जो कृष्णभावनामृत में रत रहता है, भगवान् अत्यधिक दयालु होते हैं । वह समस्त कठिनाइयों के बावजूद अन्ततोगत्वा दिव्यधाम या कृष्णलोक को प्राप्त करता है । वहाँ उसका प्रवेश सुनिश्चित रहता है, इसमें कोई संशय नहीं है । उस परम धाम में कोई परिवर्तन नहीं होता, वहाँ प्रत्येक वस्तु शाश्वत, अविनश्वर तथा ज्ञानमय होती है ।