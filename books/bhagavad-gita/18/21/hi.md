#### पृथक्त्वेन तु यज्ज्ञानं नानाभावान्पृथग्विधान् ।
#### वेत्ति सर्वेषु भूतेषु तज्ज्ञानं विद्धि राजसम् ॥ २१ ॥

### शब्दार्थ

**पृथक्त्वेन** - विभाजन के कारण; **तु** - लेकिन; **यत्** - जो; **ज्ञानम्** - ज्ञान; **नाना-भावान्** - अनेक प्रकार की अवस्थाओं को; **पृथक्-विधान** - विभिन्न; **वेत्ति** - जानता है; **सर्वेषु** - समस्त; **भूतेषु** - जीवों में; **तत्** - उस; **ज्ञानम्** - ज्ञान को; **विद्धि** - जानो; **राजसम्** - राजसी ।

### भावार्थ

जिस ज्ञान से कोई मनुष्य विभिन्न शरीरों में भिन्न-भिन्न प्रकार का जीव देखता है, उसे तुम राजसी जानो ।

### तात्पर्य

यह धारणा कि भौतिक शरीर ही जीव है और शरीर के विनष्ट होने पर चेतना भी नष्ट हो जाती है, राजसी ज्ञान है । इस ज्ञान के अनुसार एक शरीर दूसरे शरीर से भिन्न है, क्योंकि उनमें चेतना का विकास भिन्न प्रकार से होता है, अन्यथा चेतना को प्रकट करने वाला पृथक् आत्मा न रहे । शरीर स्वयं आत्मा है और शरीर के परे कोई पृथक् आत्मा नहीं है । इस ज्ञान के अनुसार चेतना अस्थायी है । या यह कि पृथक आत्माएँ नहीं होती; एक सर्वव्यापी आत्मा है, जो ज्ञान से पूर्ण है और यह शरीर क्षणिक अज्ञानता का प्रकाश है । या यह कि इस शरीर के परे कोई विशेष जीवात्मा या परम आत्मा नहीं है । ये सब धारणाएँ रजोगुण से उत्पन्न हैं ।