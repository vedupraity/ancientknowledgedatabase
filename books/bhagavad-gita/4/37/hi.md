#### यथैधांसि समिद्धोऽग्निर्भस्मसात्कुरुतेऽर्जुन ।
#### ज्ञानाग्निः सर्वकर्माणि भस्मसात्कुरुते तथा ॥ ३७ ॥

### शब्दार्थ

**यथा** - जिस प्रकार से; **एधांसि** - ईंधन को; **समिद्धः**  - जलती हुई; **अग्निः** - अग्नि; **भस्म-सात्** - राख; **कुरुते** - कर देती है; **अर्जुन** - हे अर्जुन; **ज्ञान-अग्निः** - ज्ञान रूपी अग्नि; **सर्व-कर्माणि** -  भौतिक कर्मों के समस्त  फल को; **भस्मसात्** - भस्म, राख; **कुरुते** - करती है; **तथा** - उसी प्रकार से ।

### भावार्थ

जैसे प्रज्वलित अग्नि ईंधन को भस्म कर देती है, उसी तरह हे अर्जुन! ज्ञान रूपी अग्नि भौतिक कर्मों के समस्त फलों को जला डालती है ।

### तात्पर्य

आत्मा तथा परमात्मा सम्बन्धी पूर्णज्ञान तथा उनके सम्बन्ध की तुलना यहाँ अग्नि से की गई है । यह अग्नि न केवल समस्त पापकर्मों के फलों को जला देती है, अपितु पुण्यकर्मों के फलों को भी भस्मसात् करने वाली है । कर्मफल की कई अवस्थाएँ हैं - शुभारम्भ, बीज, संचित आदि । किन्तु जीव को स्वरूप का ज्ञान होने पर सब कुछ भस्म हो जाता है चाहे वह पूर्ववर्ती हो या परवर्ती । वेदों में (बृहदारण्यक उपनिषद् ४.४.२२) कहा गया है - *उभे उहवैष एते तरत्यमृतः साध्वसाधूनी* – “मनुष्य पाप तथा पुण्य दोनों ही प्रकार के कर्मफलों को जीत लेता है ।”