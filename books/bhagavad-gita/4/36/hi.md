#### अपि चेदसि पापेभ्यः सर्वेभ्यः पापकृत्तमः ।
#### सर्वं ज्ञानप्लवेनैव वृजिनं सन्तरिष्यसि ॥ ३६ ॥

### शब्दार्थ

**अपि** - भी; **चेत्** - यदि; **असि** - तुम हो; **पापेभ्यः** -  पापियों; **सर्वेभ्यः** - समस्त; **पाप-कृत-तमः** - सर्वाधिक पापी; **सर्वम्** - ऐसे  समस्त पापकर्म; **ज्ञान-प्ल्वेन** - दिव्यज्ञान की नाव द्वारा; **एव** - निश्चय ही; **वृजिनम्** - दुखों के सागर को; **सन्तरिष्यसि** - पूर्णतया पार कर जाओगे ।

### भावार्थ

यदि तुम्हें समस्त पापियों में भी सर्वाधिक पापी समझा जाये तो भी तुम दिव्यज्ञान रूपी नाव में स्थित होकर दुख-सागर को पार करने में समर्थ होगे ।

### तात्पर्य

श्रीकृष्ण के सम्बन्ध में अपनी स्वाभाविक स्थिति का सही-सही ज्ञान इतना उत्तम होता है कि अज्ञान-सागर में चलने वाले जीवन संघर्ष से मनुष्य तुरन्त ही ऊपर उठ सकता है । यह भौतिक जगत् कभी-कभी अज्ञान सागर मान लिया जाता है तो कभी जलता हुआ जंगल । सागर में कोई कितना ही कुशल तैराक क्यों न हो, जीवन-संघर्ष अत्यन्त कठिन है । यदि कोई संघर्षरत तैरने वाले को आगे बढ़कर समुद्र से निकाल लेता है तो वह सबसे बड़ा रक्षक है । भगवान् से प्राप्त पूर्णज्ञान मुक्ति का पथ है । कृष्णभावनामृत की नाव अत्यन्त सुगम है, किन्तु उसी के साथ-साथ अत्यन्त उदात्त भी ।