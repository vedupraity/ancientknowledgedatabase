### दोहा :

#### तेहिं अवसर मुनि नारद आए करतल बीन ।
#### गावन लगे राम कल कीरति सदा नबीन ॥ ५० ॥

उसी अवसर पर नारदमुनि हाथ में वीणा लिए हुए आए । वे श्री रामजी की सुंदर और नित्य नवीन रहने वाली कीर्ति गाने लगे ॥ ५० ॥

### चौपाई :

#### मामवलोकय पंकज लोचन । कृपा बिलोकनि सोच बिमोचन ॥
#### नील तामरस स्याम काम अरि । हृदय कंज मकरंद मधुप हरि ॥ १ ॥

कृपापूर्वक देख लेने मात्र से शोक के छुड़ाने वाले हे कमलनयन! मेरी ओर देखिए (मुझ पर भी कृपादृष्टि कीजिए) हे हरि! आप नीलकमल के समान श्यामवर्ण और कामदेव के शत्रु महादेवजी के हृदय कमल के मकरन्द (प्रेम रस) के पान करने वाले भ्रमर हैं ॥ १ ॥

#### जातुधान बरूथ बल भंजन । मुनि सज्जन रंजन अघ गंजन ॥
#### भूसुर ससि नव बृंद बलाहक । असरन सरन दीन जन गाहक ॥ २ ॥

आप राक्षसों की सेना के बल को तोड़ने वाले हैं । मुनियों और संतजनों को आनंद देने वाले और पापों का नाश करने वाले हैं । ब्राह्मण रूपी खेती के लिए आप नए मेघसमूह हैं और शरणहीनों को शरण देने वाले तथा दीन जनों को अपने आश्रय में ग्रहण करने वाले हैं ॥ २ ॥

#### भुज बल बिपुल भार महि खंडित । खर दूषन बिराध बध पंडित ॥
#### रावनारि सुखरूप भूपबर । जय दसरथ कुल कुमुद सुधाकर ॥ ३ ॥

अपने बाहुबल से पृथ्वी के बड़े भारी बोझ को नष्ट करने वाले, खर दूषण और विराध के वध करने में कुशल, रावण के शत्रु, आनंदस्वरूप, राजाओं में श्रेष्ठ और दशरथ के कुल रूपी कुमुदिनी के चंद्रमा श्री रामजी! आपकी जय हो ॥ ३ ॥

#### सुजस पुरान बिदित निगमागम । गावत सुर मुनि संत समागम ॥
#### कारुनीक ब्यलीक मद खंडन । सब बिधि कुसल कोसला मंडन ॥ ४ ॥

आपका सुंदर यश पुराणों, वेदों में और तंत्रादि शास्त्रों में प्रकट है! देवता, मुनि और संतों के समुदाय उसे गाते हैं । आप करुणा करने वाले और झूठे मद का नाश करने वाले, सब प्रकार से कुशल (निपुण) श्री अयोध्याजी के भूषण ही हैं ॥ ४ ॥

#### कलि मल मथन नाम ममताहन । तुलसिदास प्रभु पाहि प्रनत जन ॥ ५ ॥

आपका नाम कलियुग के पापों को मथ डालने वाला और ममता को मारने वाला है । हे तुलसीदास के प्रभु! शरणागत की रक्षा कीजिए ॥ ५ ॥

### दोहा :

#### प्रेम सहित मुनि नारद बरनि राम गुन ग्राम ।
#### सोभासिंधु हृदयँ धरि गए जहाँ बिधि धाम ॥ ५१ ॥

श्री रामचंद्रजी के गुणसमूहों का प्रेमपूवक वर्णन करके मुनि नारदजी शोभा के समुद्र प्रभु को हृदय में धरकर जहाँ ब्रह्मलोक है, वहाँ चले गए ॥ ५१ ॥