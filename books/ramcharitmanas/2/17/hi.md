#### चौपाई :

##### जासु बियोग बिकल पसु ऐसें । प्रजा मातु पितु जिइहहिं कैसें ॥
##### बरबस राम सुमंत्रु पठाए । सुरसरि तीर आपु तब आए ॥ १ ॥

जिनके वियोग में पशु इस प्रकार व्याकुल हैं, उनके वियोग में प्रजा, माता और पिता कैसे जीते रहेंगे? श्री रामचन्द्रजी ने जबर्दस्ती सुमंत्र को लौटाया । तब आप गंगाजी के तीर पर आए ॥ १ ॥

##### मागी नाव न केवटु आना । कहइ तुम्हार मरमु मैं जाना ॥
##### चरन कमल रज कहुँ सबु कहई । मानुष करनि मूरि कछु अहई ॥ २ ॥

श्री राम ने केवट से नाव माँगी, पर वह लाता नहीं । वह कहने लगा- मैंने तुम्हारा मर्म (भेद) जान लिया । तुम्हारे चरण कमलों की धूल के लिए सब लोग कहते हैं कि वह मनुष्य बना देने वाली कोई जड़ी है, ॥ २ ॥

##### छुअत सिला भइ नारि सुहाई । पाहन तें न काठ कठिनाई ॥
##### तरनिउ मुनि घरिनी होइ जाई । बाट परइ मोरि नाव उड़ाई ॥ ३ ॥

जिसके छूते ही पत्थर की शिला सुंदरी स्त्री हो गई (मेरी नाव तो काठ की है) । काठ पत्थर से कठोर तो होता नहीं । मेरी नाव भी मुनि की स्त्री हो जाएगी और इस प्रकार मेरी नाव उड़ जाएगी, मैं लुट जाऊँगा (अथवा रास्ता रुक जाएगा, जिससे आप पार न हो सकेंगे और मेरी रोजी मारी जाएगी) (मेरी कमाने-खाने की राह ही मारी जाएगी) ॥ ३ ॥

##### एहिं प्रतिपालउँ सबु परिवारू । नहिं जानउँ कछु अउर कबारू ॥
##### जौं प्रभु पार अवसि गा चहहू । मोहि पद पदुम पखारन कहहू ॥ ४ ॥

मैं तो इसी नाव से सारे परिवार का पालन-पोषण करता हूँ । दूसरा कोई धंधा नहीं जानता । हे प्रभु! यदि तुम अवश्य ही पार जाना चाहते हो तो मुझे पहले अपने चरणकमल पखारने (धो लेने) के लिए कह दो ॥ ४ ॥

#### छन्द :

##### पद कमल धोइ चढ़ाइ नाव न नाथ उतराई चहौं ।
##### मोहि राम राउरि आन दसरथसपथ सब साची कहौं ॥
##### बरु तीर मारहुँ लखनु पै जब लगि न पाय पखारिहौं ।
##### तब लगि न तुलसीदास नाथ कृपाल पारु उतारिहौं ॥

हे नाथ! मैं चरण कमल धोकर आप लोगों को नाव पर चढ़ा लूँगा, मैं आपसे कुछ उतराई नहीं चाहता । हे राम! मुझे आपकी दुहाई और दशरथजी की सौगंध है, मैं सब सच-सच कहता हूँ । लक्ष्मण भले ही मुझे तीर मारें, पर जब तक मैं पैरों को पखार न लूँगा, तब तक हे तुलसीदास के नाथ! हे कृपालु! मैं पार नहीं उतारूँगा ।

#### सोरठा :

##### सुनि केवट के बैन प्रेम लपेटे अटपटे ।
##### बिहसे करुनाऐन चितइ जानकी लखन तन ॥ १०० ॥

केवट के प्रेम में लपेटे हुए अटपटे वचन सुनकर करुणाधाम श्री रामचन्द्रजी जानकीजी और लक्ष्मणजी की ओर देखकर हँसे ॥ १०० ॥

#### चौपाई :

##### कृपासिंधु बोले मुसुकाई । सोइ करु जेहिं तव नाव न जाई ॥
##### बेगि आनु जलपाय पखारू । होत बिलंबु उतारहि पारू ॥ १ ॥

कृपा के समुद्र श्री रामचन्द्रजी केवट से मुस्कुराकर बोले भाई! तू वही कर जिससे तेरी नाव न जाए । जल्दी पानी ला और पैर धो ले । देर हो रही है, पार उतार दे ॥ १ ॥

##### जासु नाम सुमिरत एक बारा । उतरहिं नर भवसिंधु अपारा ॥
##### सोइ कृपालु केवटहि निहोरा । जेहिं जगु किय तिहु पगहु ते थोरा ॥ २ ॥

एक बार जिनका नाम स्मरण करते ही मनुष्य अपार भवसागर के पार उतर जाते हैं और जिन्होंने (वामनावतार में) जगत को तीन पग से भी छोटा कर दिया था (दो ही पग में त्रिलोकी को नाप लिया था), वही कृपालु श्री रामचन्द्रजी (गंगाजी से पार उतारने के लिए) केवट का निहोरा कर रहे हैं! ॥ २ ॥

##### पद नख निरखि देवसरि हरषी । सुनि प्रभु बचन मोहँ मति करषी ॥
##### केवट राम रजायसु पावा । पानि कठवता भरि लेइ आवा ॥ ३ ॥

प्रभु के इन वचनों को सुनकर गंगाजी की बुद्धि मोह से खिंच गई थी (कि ये साक्षात भगवान होकर भी पार उतारने के लिए केवट का निहोरा कैसे कर रहे हैं), परन्तु (समीप आने पर अपनी उत्पत्ति के स्थान) पदनखों को देखते ही (उन्हें पहचानकर) देवनदी गंगाजी हर्षित हो गईं । (वे समझ गईं कि भगवान नरलीला कर रहे हैं, इससे उनका मोह नष्ट हो गया और इन चरणों का स्पर्श प्राप्त करके मैं धन्य होऊँगी, यह विचारकर वे हर्षित हो गईं । ) केवट श्री रामचन्द्रजी की आज्ञा पाकर कठौते में भरकर जल ले आया ॥ ३ ॥

##### अति आनंद उमगि अनुरागा । चरन सरोज पखारन लागा ॥
##### बरषि सुमन सुर सकल सिहाहीं । एहि सम पुन्यपुंज कोउ नाहीं ॥ ४ ॥

अत्यन्त आनंद और प्रेम में उमंगकर वह भगवान के चरणकमल धोने लगा । सब देवता फूल बरसाकर सिहाने लगे कि इसके समान पुण्य की राशि कोई नहीं है ॥ ४ ॥

#### दोहा :

##### पद पखारि जलु पान करि आपु सहित परिवार ।
##### पितर पारु करि प्रभुहि पुनि मुदित गयउ लेइ पार ॥ १०१ ॥

चरणों को धोकर और सारे परिवार सहित स्वयं उस जल (चरणोदक) को पीकर पहले (उस महान पुण्य के द्वारा) अपने पितरों को भवसागर से पार कर फिर आनंदपूर्वक प्रभु श्री रामचन्द्रजी को गंगाजी के पार ले गया ॥ १०१ ॥

#### चौपाई :

##### उतरि ठाढ़ भए सुरसरि रेता । सीय रामुगुह लखन समेता ॥
##### केवट उतरि दंडवत कीन्हा । प्रभुहि सकुच एहि नहिं कछु दीन्हा ॥ १ ॥

निषादराज और लक्ष्मणजी सहित श्री सीताजी और श्री रामचन्द्रजी (नाव से) उतरकर गंगाजी की रेत (बालू) में खड़े हो गए । तब केवट ने उतरकर दण्डवत की । (उसको दण्डवत करते देखकर) प्रभु को संकोच हुआ कि इसको कुछ दिया नहीं ॥ १ ॥

##### पिय हिय की सिय जाननिहारी । मनि मुदरी मन मुदित उतारी ॥
##### कहेउ कृपाल लेहि उतराई । केवट चरन गहे अकुलाई ॥ २ ॥

पति के हृदय की जानने वाली सीताजी ने आनंद भरे मन से अपनी रत्न जडि़त अँगूठी (अँगुली से) उतारी । कृपालु श्री रामचन्द्रजी ने केवट से कहा, नाव की उतराई लो । केवट ने व्याकुल होकर चरण पकड़ लिए ॥ २ ॥

##### नाथ आजु मैं काह न पावा । मिटे दोष दुख दारिद दावा ॥
##### बहुत काल मैं कीन्हि मजूरी । आजु दीन्ह बिधि बनि भलि भूरी ॥ ३ ॥

(उसने कहा - ) हे नाथ! आज मैंने क्या नहीं पाया! मेरे दोष, दुःख और दरिद्रता की आग आज बुझ गई है । मैंने बहुत समय तक मजदूरी की । विधाता ने आज बहुत अच्छी भरपूर मजदूरी दे दी ॥ ३ ॥

##### अब कछु नाथ न चाहिअ मोरें । दीन दयाल अनुग्रह तोरें ॥
##### फिरती बार मोहि जो देबा । सो प्रसादु मैं सिर धरि लेबा ॥ ४ ॥

हे नाथ! हे दीनदयाल! आपकी कृपा से अब मुझे कुछ नहीं चाहिए । लौटती बार आप मुझे जो कुछ देंगे, वह प्रसाद मैं सिर चढ़ाकर लूँगा ॥ ४ ॥

#### दोहा :

##### बहुत कीन्ह प्रभु लखन सियँ नहिं कछु केवटु लेइ ।
##### बिदा कीन्ह करुनायतन भगति बिमल बरु देइ ॥ १०२ ॥

प्रभु श्री रामजी, लक्ष्मणजी और सीताजी ने बहुत आग्रह (या यत्न) किया, पर केवट कुछ नहीं लेता । तब करुणा के धाम भगवान श्री रामचन्द्रजी ने निर्मल भक्ति का वरदान देकर उसे विदा किया ॥ १०२ ॥

#### चौपाई :

##### तब मज्जनु करि रघुकुलनाथा । पूजि पारथिव नायउ माथा ॥
##### सियँ सुरसरिहि कहेउ कर जोरी । मातु मनोरथ पुरउबि मोरी ॥ १ ॥

फिर रघुकुल के स्वामी श्री रामचन्द्रजी ने स्नान करके पार्थिव पूजा की और शिवजी को सिर नवाया । सीताजी ने हाथ जोड़कर गंगाजी से कहा - हे माता! मेरा मनोरथ पूरा कीजिएगा ॥ १ ॥

##### पति देवर सँग कुसल बहोरी । आइ करौं जेहिं पूजा तोरी ॥
##### सुनि सिय बिनय प्रेम रस सानी । भइ तब बिमल बारि बर बानी ॥ २ ॥

जिससे मैं पति और देवर के साथ कुशलतापूर्वक लौट आकर तुम्हारी पूजा करूँ । सीताजी की प्रेम रस में सनी हुई विनती सुनकर तब गंगाजी के निर्मल जल में से श्रेष्ठ वाणी हुई- ॥ २ ॥

##### सुनु रघुबीर प्रिया बैदेही । तब प्रभाउ जग बिदित न केही ॥
##### लोकप होहिं बिलोकत तोरें । तोहि सेवहिं सब सिधि कर जोरें ॥ ३ ॥

हे रघुवीर की प्रियतमा जानकी! सुनो, तुम्हारा प्रभाव जगत में किसे नहीं मालूम है? तुम्हारे (कृपा दृष्टि से) देखते ही लोग लोकपाल हो जाते हैं । सब सिद्धियाँ हाथ जोड़े तुम्हारी सेवा करती हैं ॥ ३ ॥

##### तुम्ह जो हमहि बड़ि बिनय सुनाई । कृपा कीन्हि मोहि दीन्हि बड़ाई ॥
##### तदपि देबि मैं देबि असीसा । सफल होन हित निज बागीसा ॥ ४ ॥

तुमने जो मुझको बड़ी विनती सुनाई, यह तो मुझ पर कृपा की और मुझे बड़ाई दी है । तो भी हे देवी! मैं अपनी वाणी सफल होने के लिए तुम्हें आशीर्वाद दूँगी ॥ ४ ॥

#### दोहा :

##### प्राननाथ देवर सहित कुसल कोसला आइ ।
##### पूजिहि सब मनकामना सुजसु रहिहि जग छाइ ॥ १०३ ॥

तुम अपने प्राणनाथ और देवर सहित कुशलपूर्वक अयोध्या लौटोगी । तुम्हारी सारी मनःकामनाएँ पूरी होंगी और तुम्हारा सुंदर यश जगतभर में छा जाएगा ॥ १०३ ॥

#### चौपाई :

##### गंग बचन सुनि मंगल मूला । मुदित सीय सुरसरि अनुकूला ॥
##### तब प्रभु गुहहि कहेउ घर जाहू । सुनत सूख मुखु भा उर दाहू ॥ १ ॥

मंगल के मूल गंगाजी के वचन सुनकर और देवनदी को अनुकूल देखकर सीताजी आनंदित हुईं । तब प्रभु श्री रामचन्द्रजी ने निषादराज गुह से कहा कि भैया! अब तुम घर जाओ! यह सुनते ही उसका मुँह सूख गया और हृदय में दाह उत्पन्न हो गया ॥ १ ॥

##### दीन बचन गुह कह कर जोरी । बिनय सुनहु रघुकुलमनि मोरी ॥
##### नाथ साथ रहि पंथु देखाई । करि दिन चारि चरन सेवकाई ॥ २ ॥

गुह हाथ जोड़कर दीन वचन बोला- हे रघुकुल शिरोमणि! मेरी विनती सुनिए । मैं नाथ (आप) के साथ रहकर, रास्ता दिखाकर, चार (कुछ) दिन चरणों की सेवा करके- ॥ २ ॥

##### जेहिं बन जाइ रहब रघुराई । परनकुटी मैं करबि सुहाई ॥
##### तब मोहि कहँ जसि देब रजाई । सोइ करिहउँ रघुबीर दोहाई ॥ ३ ॥

हे रघुराज! जिस वन में आप जाकर रहेंगे, वहाँ मैं सुंदर पर्णकुटी (पत्तों की कुटिया) बना दूँगा । तब मुझे आप जैसी आज्ञा देंगे, मुझे रघुवीर (आप) की दुहाई है, मैं वैसा ही करूँगा ॥ ३ ॥

##### सहज सनेह राम लखि तासू । संग लीन्ह गुह हृदयँ हुलासू ॥
##### पुनि गुहँ ग्याति बोलि सब लीन्हे । करि परितोषु बिदा तब कीन्हे ॥ ४ ॥

उसके स्वाभाविक प्रेम को देखकर श्री रामचन्द्रजी ने उसको साथ ले लिया, इससे गुह के हृदय में बड़ा आनंद हुआ । फिर गुह (निषादराज) ने अपनी जाति के लोगों को बुला लिया और उनका संतोष कराके तब उनको विदा किया ॥ ४ ॥