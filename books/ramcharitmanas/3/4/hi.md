### चौपाई :

#### अनुसुइया के पद गहि सीता । मिली बहोरि सुसील बिनीता ॥
#### रिषिपतिनी मन सुख अधिकाई । आसिष देइ निकट बैठाई ॥ १ ॥

फिर परम शीलवती और विनम्र श्री सीताजी अनसूयाजी (आत्रिजी की पत्नी) के चरण पकड़कर उनसे मिलीं । ऋषि पत्नी के मन में बड़ा सुख हुआ । उन्होंने आशीष देकर सीताजी को पास बैठा लिया ॥ १ ॥

#### दिब्य बसन भूषन पहिराए । जे नित नूतन अमल सुहाए ॥
#### कह रिषिबधू सरस मृदु बानी । नारिधर्म कछु ब्याज बखानी ॥ २ ॥

और उन्हें ऐसे दिव्य वस्त्र और आभूषण पहनाए, जो नित्य-नए निर्मल और सुहावने बने रहते हैं । फिर ऋषि पत्नी उनके बहाने मधुर और कोमल वाणी से स्त्रियों के कुछ धर्म बखान कर कहने लगीं ॥ २ ॥

#### मातु पिता भ्राता हितकारी । मितप्रद सब सुनु राजकुमारी ॥
#### अमित दानि भर्ता बयदेही । अधम सो नारि जो सेव न तेही ॥ ३ ॥

हे राजकुमारी! सुनिए- माता, पिता, भाई सभी हित करने वाले हैं, परन्तु ये सब एक सीमा तक ही (सुख) देने वाले हैं, परन्तु हे जानकी! पति तो (मोक्ष रूप) असीम (सुख) देने वाला है । वह स्त्री अधम है, जो ऐसे पति की सेवा नहीं करती ॥ ३ ॥

#### धीरज धर्म मित्र अरु नारी । आपद काल परिखिअहिं चारी ॥
#### बृद्ध रोगबस जड़ धनहीना । अंध बधिर क्रोधी अति दीना ॥ ४ ॥

धैर्य, धर्म, मित्र और स्त्री- इन चारों की विपत्ति के समय ही परीक्षा होती है । वृद्ध, रोगी, मूर्ख, निर्धन, अंधा, बहरा, क्रोधी और अत्यन्त ही दीन- ॥ ४ ॥

#### ऐसेहु पति कर किएँ अपमाना । नारि पाव जमपुर दुख नाना ॥
#### एकइ धर्म एक ब्रत नेमा । कायँ बचन मन पति पद प्रेमा ॥ ५ ॥

ऐसे भी पति का अपमान करने से स्त्री यमपुर में भाँति-भाँति के दुःख पाती है । शरीर, वचन और मन से पति के चरणों में प्रेम करना स्त्री के लिए, बस यह एक ही धर्म है, एक ही व्रत है और एक ही नियम है ॥ ५ ॥

#### जग पतिब्रता चारि बिधि अहहीं । बेद पुरान संत सब कहहीं ॥
#### उत्तम के अस बस मन माहीं । सपनेहुँ आन पुरुष जग नाहीं ॥ ६ ॥

जगत में चार प्रकार की पतिव्रताएँ हैं । वेद, पुराण और संत सब ऐसा कहते हैं कि उत्तम श्रेणी की पतिव्रता के मन में ऐसा भाव बसा रहता है कि जगत में (मेरे पति को छोड़कर) दूसरा पुरुष स्वप्न में भी नहीं है ॥ ६ ॥

#### मध्यम परपति देखइ कैसें । भ्राता पिता पुत्र निज जैसें ॥
#### धर्म बिचारि समुझि कुल रहई । सो निकिष्ट त्रिय श्रुति अस कहई ॥ ७ ॥

मध्यम श्रेणी की पतिव्रता पराए पति को कैसे देखती है, जैसे वह अपना सगा भाई, पिता या पुत्र हो (अर्थात समान अवस्था वाले को वह भाई के रूप में देखती है, बड़े को पिता के रूप में और छोटे को पुत्र के रूप में देखती है । ) जो धर्म को विचारकर और अपने कुल की मर्यादा समझकर बची रहती है, वह निकृष्ट (निम्न श्रेणी की) स्त्री है, ऐसा वेद कहते हैं ॥ ७ ॥

#### बिनु अवसर भय तें रह जोई । जानेहु अधम नारि जग सोई ॥
#### पति बंचक परपति रति करई । रौरव नरक कल्प सत परई ॥ ८ ॥

और जो स्त्री मौका न मिलने से या भयवश पतिव्रता बनी रहती है, जगत में उसे अधम स्त्री जानना । पति को धोखा देने वाली जो स्त्री पराए पति से रति करती है, वह तो सौ कल्प तक रौरव नरक में पड़ी रहती है ॥ ८ ॥

#### छन सुख लागि जनम सत कोटी । दुख न समुझ तेहि सम को खोटी ॥
#### बिनु श्रम नारि परम गति लहई । पतिब्रत धर्म छाड़ि छल गहई ॥ ९ ॥

क्षणभर के सुख के लिए जो सौ करोड़ (असंख्य) जन्मों के दुःख को नहीं समझती, उसके समान दुष्टा कौन होगी । जो स्त्री छल छोड़कर पतिव्रत धर्म को ग्रहण करती है, वह बिना ही परिश्रम परम गति को प्राप्त करती है ॥ ९ ॥

#### पति प्रतिकूल जनम जहँ जाई । बिधवा होइ पाइ तरुनाई ॥ १० ॥

किन्तु जो पति के प्रतिकूल चलती है, वह जहाँ भी जाकर जन्म लेती है, वहीं जवानी पाकर (भरी जवानी में) विधवा हो जाती है ॥ १० ॥

### सोरठा :

#### सहज अपावनि नारि पति सेवत सुभ गति लहइ ।
#### जसु गावत श्रुति चारि अजहुँ तुलसिका हरिहि प्रिय ॥ ५ क ॥

स्त्री जन्म से ही अपवित्र है, किन्तु पति की सेवा करके वह अनायास ही शुभ गति प्राप्त कर लेती है । (पतिव्रत धर्म के कारण ही) आज भी ‘तुलसीजी’ भगवान को प्रिय हैं और चारों वेद उनका यश गाते हैं ॥ ५ (क) ॥

#### सुनु सीता तव नाम सुमिरि नारि पतिब्रत करहिं ।
#### तोहि प्रानप्रिय राम कहिउँ कथा संसार हित ॥ ५ ख ॥

हे सीता! सुनो, तुम्हारा तो नाम ही ले-लेकर स्त्रियाँ पतिव्रत धर्म का पालन करेंगी । तुम्हें तो श्री रामजी प्राणों के समान प्रिय हैं, यह (पतिव्रत धर्म की) कथा तो मैंने संसार के हित के लिए कही है ॥ ५ (ख) ॥

### चौपाई :

#### सुनि जानकीं परम सुखु पावा । सादर तासु चरन सिरु नावा ॥
#### तब मुनि सन कह कृपानिधाना । आयसु होइ जाउँ बन आना ॥ १ ॥

जानकीजी ने सुनकर परम सुख पाया और आदरपूर्वक उनके चरणों में सिर नवाया । तब कृपा की खान श्री रामजी ने मुनि से कहा - आज्ञा हो तो अब दूसरे वन में जाऊँ ॥ १ ॥

#### संतत मो पर कृपा करेहू । सेवक जानि तजेहु जनि नेहू ॥
#### धर्म धुरंधर प्रभु कै बानी । सुनि सप्रेम बोले मुनि ग्यानी ॥ २ ॥

मुझ पर निरंतर कृपा करते रहिएगा और अपना सेवक जानकर स्नेह न छोड़िएगा । धर्म धुरंधर प्रभु श्री रामजी के वचन सुनकर ज्ञानी मुनि प्रेमपूर्वक बोले - ॥ २ ॥

#### जासु कृपा अज सिव सनकादी । चहत सकल परमारथ बादी ॥
#### ते तुम्ह राम अकाम पिआरे । दीन बंधु मृदु बचन उचारे ॥ ३ ॥

ब्रह्मा, शिव और सनकादि सभी परमार्थवादी (तत्ववेत्ता) जिनकी कृपा चाहते हैं, हे रामजी! आप वही निष्काम पुरुषों के भी प्रिय और दीनों के बंधु भगवान हैं, जो इस प्रकार कोमल वचन बोल रहे हैं ॥ ३ ॥

#### अब जानी मैं श्री चतुराई । भजी तुम्हहि सब देव बिहाई ॥
#### जेहि समान अतिसय नहिं कोई । ता कर सील कस न अस होई ॥ ४ ॥

अब मैंने लक्ष्मीजी की चतुराई समझी, जिन्होंने सब देवताओं को छोड़कर आप ही को भजा । जिसके समान (सब बातों में) अत्यन्त बड़ा और कोई नहीं है, उसका शील भला, ऐसा क्यों न होगा? ॥ ४ ॥

#### केहि बिधि कहौं जाहु अब स्वामी । कहहु नाथ तुम्ह अंतरजामी ॥
#### अस कहि प्रभु बिलोकि मुनि धीरा । लोचन जल बह पुलक सरीरा ॥ ५ ॥

मैं किस प्रकार कहूँ कि हे स्वामी! आप अब जाइए? हे नाथ! आप अन्तर्यामी हैं, आप ही कहिए । ऐसा कहकर धीर मुनि प्रभु को देखने लगे । मुनि के नेत्रों से (प्रेमाश्रुओं का) जल बह रहा है और शरीर पुलकित है ॥ ५ ॥

### छन्द :

#### तन पुलक निर्भर प्रेम पूरन नयन मुख पंकज दिए ।
#### मन ग्यान गुन गोतीत प्रभु मैं दीख जप तप का किए ॥
#### जप जोग धर्म समूह तें नर भगति अनुपम पावई ।
#### रघुबीर चरित पुनीत निसि दिन दास तुलसी गावई ॥

मुनि अत्यन्त प्रेम से पूर्ण हैं, उनका शरीर पुलकित है और नेत्रों को श्री रामजी के मुखकमल में लगाए हुए हैं । (मन में विचार रहे हैं कि) मैंने ऐसे कौन से जप-तप किए थे, जिसके कारण मन, ज्ञान, गुण और इन्द्रियों से परे प्रभु के दर्शन पाए । जप, योग और धर्म समूह से मनुष्य अनुपम भक्ति को पाता है । श्री रघुवीर के पवित्र चरित्र को तुलसीदास रात-दिन गाता है ।

### दोहा :

#### कलिमल समन दमन मन राम सुजस सुखमूल ।
#### सादर सुनहिं जे तिन्ह पर राम रहहिं अनुकूल ॥ ६ क ॥

श्री रामचन्द्रजी का सुंदर यश कलियुग के पापों का नाश करने वाला, मन को दमन करने वाला और सुख का मूल है, जो लोग इसे आदरपूर्वक सुनते हैं, उन पर श्री रामजी प्रसन्न रहते हैं ॥ ६ (क) ॥

### सोरठा :

#### कठिन काल मल कोस धर्म न ग्यान न जोग जप ।
#### परिहरि सकल भरोस रामहि भजहिं ते चतुर नर ॥ ६ ख ॥

यह कठिन कलि काल पापों का खजाना है, इसमें न धर्म है, न ज्ञान है और न योग तथा जप ही है । इसमें तो जो लोग सब भरोसों को छोड़कर श्री रामजी को ही भजते हैं, वे ही चतुर हैं ॥ ६ (ख) ॥