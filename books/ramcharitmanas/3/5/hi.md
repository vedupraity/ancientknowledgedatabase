### चौपाई :

#### मुनि पद कमल नाइ करि सीसा । चले बनहि सुर नर मुनि ईसा ॥
#### आगें राम अनुज पुनि पाछें । मुनि बर बेष बने अति काछें ॥ १ ॥

मुनि के चरण कमलों में सिर नवाकर देवता, मनुष्य और मुनियों के स्वामी श्री रामजी वन को चले । आगे श्री रामजी हैं और उनके पीछे छोटे भाई लक्ष्मणजी हैं । दोनों ही मुनियों का सुंदर वेष बनाए अत्यन्त सुशोभित हैं ॥ १ ॥

#### उभय बीच श्री सोहइ कैसी । ब्रह्म जीव बिच माया जैसी ॥
#### सरिता बन गिरि अवघट घाटा । पति पहिचानि देहिं बर बाटा ॥ २ ॥

दोनों के बीच में श्री जानकीजी कैसी सुशोभित हैं, जैसे ब्रह्म और जीव के बीच माया हो । नदी, वन, पर्वत और दुर्गम घाटियाँ, सभी अपने स्वामी को पहचानकर सुंदर रास्ता दे देते हैं ॥ २ ॥

#### जहँ जहँ जाहिं देव रघुराया । करहिं मेघ तहँ तहँ नभ छाया ॥
#### मिला असुर बिराध मग जाता । आवतहीं रघुबीर निपाता ॥ ३ ॥

जहाँ-जहाँ देव श्री रघुनाथजी जाते हैं, वहाँ-वहाँ बादल आकाश में छाया करते जाते हैं । रास्ते में जाते हुए विराध राक्षस मिला । सामने आते ही श्री रघुनाथजी ने उसे मार डाला ॥ ३ ॥

#### तुरतहिं रुचिर रूप तेहिं पावा । देखि दुखी निज धाम पठावा ॥
#### पुनि आए जहँ मुनि सरभंगा । सुंदर अनुज जानकी संगा ॥ ४ ॥

(श्री रामजी के हाथ से मरते ही) उसने तुरंत सुंदर (दिव्य) रूप प्राप्त कर लिया । दुःखी देखकर प्रभु ने उसे अपने परम धाम को भेज दिया । फिर वे सुंदर छोटे भाई लक्ष्मणजी और सीताजी के साथ वहाँ आए जहाँ मुनि शरभंगजी थे ॥ ४ ॥

### दोहा :

#### देखि राम मुख पंकज मुनिबर लोचन भृंग ।
#### सादर पान करत अति धन्य जन्म सरभंग ॥ ७ ॥

श्री रामचन्द्रजी का मुखकमल देखकर मुनिश्रेष्ठ के नेत्र रूपी भौंरे अत्यन्त आदरपूर्वक उसका (मकरन्द रस) पान कर रहे हैं । शरभंगजी का जन्म धन्य है ॥ ७ ॥

### चौपाई :

#### कह मुनि सुनु रघुबीर कृपाला । संकर मानस राजमराला ॥
#### जात रहेउँ बिरंचि के धामा । सुनेउँ श्रवन बन ऐहहिं रामा ॥ १ ॥

मुनि ने कहा - हे कृपालु रघुवीर! हे शंकरजी मन रूपी मानसरोवर के राजहंस! सुनिए, मैं ब्रह्मलोक को जा रहा था । (इतने में) कानों से सुना कि श्री रामजी वन में आवेंगे ॥ १ ॥

#### चितवत पंथ रहेउँ दिन राती । अब प्रभु देखि जुड़ानी छाती ॥
#### नाथ सकल साधन मैं हीना । कीन्ही कृपा जानि जन दीना ॥ २ ॥

तब से मैं दिन-रात आपकी राह देखता रहा हूँ । अब (आज) प्रभु को देखकर मेरी छाती शीतल हो गई । हे नाथ! मैं सब साधनों से हीन हूँ । आपने अपना दीन सेवक जानकर मुझ पर कृपा की है ॥ २ ॥

#### सो कछु देव न मोहि निहोरा । निज पन राखेउ जन मन चोरा ॥
#### तब लगि रहहु दीन हित लागी । जब लगि मिलौं तुम्हहि तनु त्यागी ॥ ३ ॥

हे देव! यह कुछ मुझ पर आपका एहसान नहीं है । हे भक्त-मनचोर! ऐसा करके आपने अपने प्रण की ही रक्षा की है । अब इस दीन के कल्याण के लिए तब तक यहाँ ठहरिए, जब तक मैं शरीर छोड़कर आपसे (आपके धाम में न) मिलूँ ॥ ३ ॥

#### जोग जग्य जप तप ब्रत कीन्हा । प्रभु कहँ देइ भगति बर लीन्हा ॥
#### एहि बिधि सर रचि मुनि सरभंगा । बैठे हृदयँ छाड़ि सब संगा ॥ ४ ॥

योग, यज्ञ, जप, तप जो कुछ व्रत आदि भी मुनि ने किया था, सब प्रभु को समर्पण करके बदले में भक्ति का वरदान ले लिया । इस प्रकार (दुर्लभ भक्ति प्राप्त करके फिर) चिता रचकर मुनि शरभंगजी हृदय से सब आसक्ति छोड़कर उस पर जा बैठे ॥ ४ ॥

### दोहा :

#### सीता अनुज समेत प्रभु नील जलद तनु स्याम ।
#### मम हियँ बसहु निरंतर सगुनरूप श्री राम ॥ ८ ॥

हे नीले मेघ के समान श्याम शरीर वाले सगुण रूप श्री रामजी! सीताजी और छोटे भाई लक्ष्मणजी सहित प्रभु (आप) निरंतर मेरे हृदय में निवास कीजिए ॥ ८ ॥

### चौपाई :

#### अस कहि जोग अगिनि तनु जारा । राम कृपाँ बैकुंठ सिधारा ॥
#### ताते मुनि हरि लीन न भयऊ । प्रथमहिं भेद भगति बर लयऊ ॥ १ ॥

ऐसा कहकर शरभंगजी ने योगाग्नि से अपने शरीर को जला डाला और श्री रामजी की कृपा से वे वैकुंठ को चले गए । मुनि भगवान में लीन इसलिए नहीं हुए कि उन्होंने पहले ही भेद-भक्ति का वर ले लिया था ॥ १ ॥

#### रिषि निकाय मुनिबर गति देखी । सुखी भए निज हृदयँ बिसेषी ॥
#### अस्तुति करहिं सकल मुनि बृंदा । जयति प्रनत हित करुना कंदा ॥ २ ॥

ऋषि समूह मुनि श्रेष्ठ शरभंगजी की यह (दुर्लभ) गति देखकर अपने हृदय में विशेष रूप से सुखी हुए । समस्त मुनिवृंद श्री रामजी की स्तुति कर रहे हैं (और कह रहे हैं) शरणागत हितकारी करुणा कन्द (करुणा के मूल) प्रभु की जय हो! ॥ २ ॥

#### पुनि रघुनाथ चले बन आगे । मुनिबर बृंद बिपुल सँग लागे ॥
#### अस्थि समूह देखि रघुराया । पूछी मुनिन्ह लागि अति दाया ॥ ३ ॥

फिर श्री रघुनाथजी आगे वन में चले । श्रेष्ठ मुनियों के बहुत से समूह उनके साथ हो लिए । हड्डियों का ढेर देखकर श्री रघुनाथजी को बड़ी दया आई, उन्होंने मुनियों से पूछा ॥ ३ ॥

#### जानतहूँ पूछिअ कस स्वामी । सबदरसी तुम्ह अंतरजामी ॥
#### निसिचर निकर सकल मुनि खाए । सुनि रघुबीर नयन जल छाए ॥ ४ ॥

(मुनियों ने कहा) हे स्वामी! आप सर्वदर्शी (सर्वज्ञ) और अंतर्यामी (सबके हृदय की जानने वाले) हैं । जानते हुए भी (अनजान की तरह) हमसे कैसे पूछ रहे हैं? राक्षसों के दलों ने सब मुनियों को खा डाला है । (ये सब उन्हीं की हड्डियों के ढेर हैं) । यह सुनते ही श्री रघुवीर के नेत्रों में जल छा गया (उनकी आँखों में करुणा के आँसू भर आए) ॥ ४ ॥