#### दोहा:

##### मुनि जेहि ध्यान न पावहिं नेति नेति कह बेद ।
##### कृपासिंधु सोइ कपिन्ह सन करत अनेक बिनोद ॥ ११७ क ॥

जिनको मुनि ध्यान में भी नहीं पाते, जिन्हें वेद नेति-नेति कहते हैं, वे ही कृपा के समुद्र श्री रामजी वानरों के साथ अनेकों प्रकार के विनोद कर रहे हैं ॥ ११७ (क) ॥

##### उमा जोग जप दान तप नाना मख ब्रत नेम ।
##### राम कृपा नहिं करहिं तसि जसि निष्केवल प्रेम ॥ ११७ ख ॥

(शिवजी कहते हैं - ) हे उमा! अनेकों प्रकार के योग, जप, दान, तप, यज्ञ, व्रत और नियम करने पर भी श्री रामचंद्रजी वैसी कृपा नहीं करते जैसी अनन्य प्रेम होने पर करते हैं ॥ ११७ (ख) ॥

#### चौपाई :

##### भालु कपिन्ह पट भूषन पाए । पहिरि पहिरि रघुपति पहिं आए ॥
##### नाना जिनस देखि सब कीसा । पुनि पुनि हँसत कोसलाधीसा ॥ १ ॥

भालुओं और वानरों ने कपड़े-गहने पाए और उन्हें पहन-पहनकर वे श्री रघुनाथजी के पास आए । अनेकों जातियों के वानरों को देखकर कोसलपति श्री रामजी बार-बार हँस रहे हैं ॥ १ ॥

##### चितइ सबन्हि पर कीन्ही दाया । बोले मृदुल बचन रघुराया ॥
##### तुम्हरें बल मैं रावनु मार्यो । तिलक बिभीषन कहँ पुनि सार्यो ॥ २ ॥

श्री रघुनाथजी ने कृपा दृष्टि से देखकर सब पर दया की । फिर वे कोमल वचन बोले - हे भाइयो! तुम्हारे ही बल से मैंने रावण को मारा और फिर विभीषण का राजतिलक किया ॥ २ ॥

##### निज निज गृह अब तुम्ह सब जाहू । सुमिरेहु मोहि डरपहु जनि काहू ॥
##### सुनत बचन प्रेमाकुल बानर । जोरि पानि बोले सब सादर ॥ ३ ॥

अब तुम सब अपने-अपने घर जाओ । मेरा स्मरण करते रहना और किसी से डरना नहीं । ये वचन सुनते ही सब वानर प्रेम में विह्वल होकर हाथ जोड़कर आदरपूर्वक बोले - ॥ ३ ॥

##### प्रभु जोइ कहहु तुम्हहि सब सोहा । हमरें होत बचन सुनि मोहा ॥
##### दीन जानि कपि किए सनाथा । तुम्ह त्रैलोक ईस रघुनाथा ॥ ४ ॥

प्रभो! आप जो कुछ भी कहें, आपको सब सोहता है । पर आपके वचन सुनकर हमको मोह होता है । हे रघुनाथजी! आप तीनों लोकों के ईश्वर हैं । हम वानरों को दीन जानकर ही आपने सनाथ (कृतार्थ) किया है ॥ ४ ॥

##### सुनि प्रभु बचन लाज हम मरहीं । मसक कहूँ खगपति हित करहीं ॥
##### देखि राम रुख बानर रीछा । प्रेम मगन नहिं गृह कै ईछा ॥ ५ ॥

प्रभु के (ऐसे) वचन सुनकर हम लाज के मारे मरे जा रहे हैं । कहीं मच्छर भी गरुड़ का हित कर सकते हैं? श्री रामजी का रुख देखकर रीछ-वानर प्रेम में मग्न हो गए । उनकी घर जाने की इच्छा नहीं है ॥ ५ ॥