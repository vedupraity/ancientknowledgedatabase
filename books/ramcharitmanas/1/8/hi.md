#### दोहा :

##### सरल कबित कीरति बिमल सोइ आदरहिं सुजान ।
##### सहज बयर बिसराइ रिपु जो सुनि करहिं बखान ॥ १४ क ॥

चतुर पुरुष उसी कविता का आदर करते हैं, जो सरल हो और जिसमें निर्मल चरित्र का वर्णन हो तथा जिसे सुनकर शत्रु भी स्वाभाविक बैर को भूलकर सराहना करने लगें ॥ १४ (क) ॥

##### सो न होई बिनु बिमल मति मोहि मति बल अति थोर ।
##### करहु कृपा हरि जस कहउँ पुनि पुनि करउँ निहोर ॥ १४ ख ॥

ऐसी कविता बिना निर्मल बुद्धि के होती नहीं और मेरी बुद्धि का बल बहुत ही थोड़ा है, इसलिए बार-बार निहोरा करता हूँ कि हे कवियों! आप कृपा करें, जिससे मैं हरि यश का वर्णन कर सकूँ ॥ १४ (ख) ॥

##### कबि कोबिद रघुबर चरित मानस मंजु मराल ।
##### बालबिनय सुनि सुरुचि लखि मो पर होहु कृपाल ॥ १४ ग ॥

कवि और पण्डितगण! आप जो रामचरित्र रूपी मानसरोवर के सुंदर हंस हैं, मुझ बालक की विनती सुनकर और सुंदर रुचि देखकर मुझ पर कृपा करें ॥ १४ (ग) ॥

#### सोरठा :

##### बंदउँ मुनि पद कंजु रामायन जेहिं निरमयउ ।
##### सखर सुकोमल मंजु दोष रहित दूषन सहित ॥ १४ घ ॥

मैं उन वाल्मीकि मुनि के चरण कमलों की वंदना करता हूँ, जिन्होंने रामायण की रचना की है, जो खर (राक्षस) सहित होने पर भी (खर (कठोर) से विपरीत) बड़ी कोमल और सुंदर है तथा जो दूषण (राक्षस) सहित होने पर भी दूषण अर्थात् दोष से रहित है ॥ १४ (घ) ॥

##### बंदउँ चारिउ बेद भव बारिधि बोहित सरिस ।
##### जिन्हहि न सपनेहुँ खेद बरनत रघुबर बिसद जसु ॥ १४ ङ ॥

मैं चारों वेदों की वन्दना करता हूँ, जो संसार समुद्र के पार होने के लिए जहाज के समान हैं तथा जिन्हें श्री रघुनाथजी का निर्मल यश वर्णन करते स्वप्न में भी खेद (थकावट) नहीं होता ॥ १४ (ङ) ॥

##### बंदउँ बिधि पद रेनु भव सागर जेहिं कीन्ह जहँ ।
##### संत सुधा ससि धेनु प्रगटे खल बिष बारुनी ॥ १४च ॥

मैं ब्रह्माजी के चरण रज की वन्दना करता हूँ, जिन्होंने भवसागर बनाया है, जहाँ से एक ओर संतरूपी अमृत, चन्द्रमा और कामधेनु निकले और दूसरी ओर दुष्ट मनुष्य रूपी विष और मदिरा उत्पन्न हुए ॥ १४ (च) ॥

#### दोहा :

##### बिबुध बिप्र बुध ग्रह चरन बंदि कहउँ कर जोरि ।
##### होइ प्रसन्न पुरवहु सकल मंजु मनोरथ मोरि ॥ १४ छ ॥

देवता, ब्राह्मण, पंडित, ग्रह- इन सबके चरणों की वंदना करके हाथ जोड़कर कहता हूँ कि आप प्रसन्न होकर मेरे सारे सुंदर मनोरथों को पूरा करें ॥ १४ (छ) ॥