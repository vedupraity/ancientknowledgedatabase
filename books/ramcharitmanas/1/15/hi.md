#### चौपाई :

##### भरद्वाज मुनि बसहिं प्रयागा । तिन्हहि राम पद अति अनुरागा ॥
##### तापस सम दम दया निधाना । परमारथ पथ परम सुजाना ॥ १ ॥

भरद्वाज मुनि प्रयाग में बसते हैं, उनका श्री रामजी के चरणों में अत्यंत प्रेम है । वे तपस्वी, निगृहीत चित्त, जितेन्द्रिय, दया के निधान और परमार्थ के मार्ग में बड़े ही चतुर हैं ॥ १ ॥

##### माघ मकरगत रबि जब होई । तीरथपतिहिं आव सब कोई ॥
##### देव दनुज किंनर नर श्रेनीं । सादर मज्जहिं सकल त्रिबेनीं ॥ २ ॥

माघ में जब सूर्य मकर राशि पर जाते हैं, तब सब लोग तीर्थराज प्रयाग को आते हैं । देवता, दैत्य, किन्नर और मनुष्यों के समूह सब आदरपूर्वक त्रिवेणी में स्नान करते हैं ॥ । २ ॥

##### पूजहिं माधव पद जलजाता । परसि अखय बटु हरषहिं गाता ॥
##### भरद्वाज आश्रम अति पावन । परम रम्य मुनिबर मन भावन ॥ ३ ॥

श्री वेणीमाधवजी के चरणकमलों को पूजते हैं और अक्षयवट का स्पर्श कर उनके शरीर पुलकित होते हैं । भरद्वाजजी का आश्रम बहुत ही पवित्र, परम रमणीय और श्रेष्ठ मुनियों के मन को भाने वाला है ॥ ३ ॥

##### तहाँ होइ मुनि रिषय समाजा । जाहिं जे मज्जन तीरथराजा ॥
##### मज्जहिं प्रात समेत उछाहा । कहहिं परसपर हरि गुन गाहा ॥ ४ ॥

तीर्थराज प्रयाग में जो स्नान करने जाते हैं, उन ऋषि-मुनियों का समाज वहाँ (भरद्वाज के आश्रम में) जुटता है । प्रातःकाल सब उत्साहपूर्वक स्नान करते हैं और फिर परस्पर भगवान् के गुणों की कथाएँ कहते हैं ॥ ४ ॥

#### दोहा :

##### ब्रह्म निरूपन धरम बिधि बरनहिं तत्त्व बिभाग ।
##### ककहिं भगति भगवंत कै संजुत ग्यान बिराग ॥ ४४ ॥

ब्रह्म का निरूपण, धर्म का विधान और तत्त्वों के विभाग का वर्णन करते हैं तथा ज्ञान-वैराग्य से युक्त भगवान् की भक्ति का कथन करते हैं ॥ ४४ ॥

#### चौपाई :

##### एहि प्रकार भरि माघ नहाहीं । पुनि सब निज निज आश्रम जाहीं ॥
##### प्रति संबत अति होइ अनंदा । मकर मज्जि गवनहिं मुनिबृंदा ॥ १ ॥

इसी प्रकार माघ के महीनेभर स्नान करते हैं और फिर सब अपने-अपने आश्रमों को चले जाते हैं । हर साल वहाँ इसी तरह बड़ा आनंद होता है । मकर में स्नान करके मुनिगण चले जाते हैं ॥ १ ॥

##### एक बार भरि मकर नहाए । सब मुनीस आश्रमन्ह सिधाए ॥
##### जागबलिक मुनि परम बिबेकी । भरद्वाज राखे पद टेकी ॥ २ ॥

एक बार पूरे मकरभर स्नान करके सब मुनीश्वर अपने-अपने आश्रमों को लौट गए । परम ज्ञानी याज्ञवल्क्य मुनि को चरण पकड़कर भरद्वाजजी ने रख लिया ॥ २ ॥

##### सादर चरन सरोज पखारे । अति पुनीत आसन बैठारे ॥
##### करि पूजा मुनि सुजसु बखानी । बोले अति पुनीत मृदु बानी ॥ ३ ॥

आदरपूर्वक उनके चरण कमल धोए और बड़े ही पवित्र आसन पर उन्हें बैठाया । पूजा करके मुनि याज्ञवल्क्यजी के सुयश का वर्णन किया और फिर अत्यंत पवित्र और कोमल वाणी से बोले - ॥ ३ ॥

##### नाथ एक संसउ बड़ मोरें । करगत बेदतत्त्व सबु तोरें ॥
##### कहत सो मोहि लागत भय लाजा । जौं न कहउँ बड़ होइ अकाजा ॥ ४ ॥

हे नाथ! मेरे मन में एक बड़ा संदेह है, वेदों का तत्त्व सब आपकी मुट्ठी में है (अर्थात् आप ही वेद का तत्त्व जानने वाले होने के कारण मेरा संदेह निवारण कर सकते हैं) पर उस संदेह को कहते मुझे भय और लाज आती है (भय इसलिए कि कहीं आप यह न समझें कि मेरी परीक्षा ले रहा है, लाज इसलिए कि इतनी आयु बीत गई, अब तक ज्ञान न हुआ) और यदि नहीं कहता तो बड़ी हानि होती है (क्योंकि अज्ञानी बना रहता हूँ) ॥ ४ ॥

#### दोहा :

##### संत कहहिं असि नीति प्रभु श्रुति पुरान मुनि गाव ।
##### होइ न बिमल बिबेक उर गुर सन किएँ दुराव ॥ ४५ ॥

हे प्रभो! संत लोग ऐसी नीति कहते हैं और वेद, पुराण तथा मुनिजन भी यही बतलाते हैं कि गुरु के साथ छिपाव करने से हृदय में निर्मल ज्ञान नहीं होता ॥ ४५ ॥

#### चौपाई :

##### अस बिचारि प्रगटउँ निज मोहू । हरहु नाथ करि जन पर छोहू ॥
##### राम नाम कर अमित प्रभावा । संत पुरान उपनिषद गावा ॥ १ ॥

यही सोचकर मैं अपना अज्ञान प्रकट करता हूँ । हे नाथ! सेवक पर कृपा करके इस अज्ञान का नाश कीजिए । संतों, पुराणों और उपनिषदों ने राम नाम के असीम प्रभाव का गान किया है ॥ १ ॥

##### संतत जपत संभु अबिनासी । सिव भगवान ग्यान गुन रासी ॥
##### आकर चारि जीव जग अहहीं । कासीं मरत परम पद लहहीं ॥ २ ॥

कल्याण स्वरूप, ज्ञान और गुणों की राशि, अविनाशी भगवान् शम्भु निरंतर राम नाम का जप करते रहते हैं । संसार में चार जाति के जीव हैं, काशी में मरने से सभी परम पद को प्राप्त करते हैं ॥ २ ॥

##### सोपि राम महिमा मुनिराया । सिव उपदेसु करत करि दाया ॥
##### रामु कवन प्रभु पूछउँ तोही । कहिअ बुझाइ कृपानिधि मोही ॥ ३ ॥

हे मुनिराज! वह भी राम (नाम) की ही महिमा है, क्योंकि शिवजी महाराज दया करके (काशी में मरने वाले जीव को) राम नाम का ही उपदेश करते हैं (इसी से उनको परम पद मिलता है) । हे प्रभो! मैं आपसे पूछता हूँ कि वे राम कौन हैं? हे कृपानिधान! मुझे समझाकर कहिए ॥ ३ ॥

##### एक राम अवधेस कुमारा । तिन्ह कर चरित बिदित संसारा ॥
##### नारि बिरहँ दुखु लहेउ अपारा । भयउ रोषु रन रावनु मारा ॥ ४ ॥

एक राम तो अवध नरेश दशरथजी के कुमार हैं, उनका चरित्र सारा संसार जानता है । उन्होंने स्त्री के विरह में अपार दुःख उठाया और क्रोध आने पर युद्ध में रावण को मार डाला ॥ ४ ॥

#### दोहा :

##### प्रभु सोइ राम कि अपर कोउ जाहि जपत त्रिपुरारि ।
##### सत्यधाम सर्बग्य तुम्ह कहहु बिबेकु बिचारि ॥ ४६ ॥

हे प्रभो! वही राम हैं या और कोई दूसरे हैं, जिनको शिवजी जपते हैं? आप सत्य के धाम हैं और सब कुछ जानते हैं, ज्ञान विचार कर कहिए ॥ ४६ ॥

##### जैसें मिटै मोर भ्रम भारी । कहहु सो कथा नाथ बिस्तारी ॥
##### जागबलिक बोले मुसुकाई । तुम्हहि बिदित रघुपति प्रभुताई ॥ १ ॥

हे नाथ! जिस प्रकार से मेरा यह भारी भ्रम मिट जाए, आप वही कथा विस्तारपूर्वक कहिए । इस पर याज्ञवल्क्यजी मुस्कुराकर बोले, श्री रघुनाथजी की प्रभुता को तुम जानते हो ॥ १ ॥

##### रामभगत तुम्ह मन क्रम बानी । चतुराई तुम्हारि मैं जानी ॥
##### चाहहु सुनै राम गुन गूढ़ा कीन्हिहु प्रस्न मनहुँ अति मूढ़ा ॥ २ ॥

तुम मन, वचन और कर्म से श्री रामजी के भक्त हो । तुम्हारी चतुराई को मैं जान गया । तुम श्री रामजी के रहस्यमय गुणों को सुनना चाहते हो, इसी से तुमने ऐसा प्रश्न किया है मानो बड़े ही मूढ़ हो ॥ २ ॥

##### तात सुनहु सादर मनु लाई । कहउँ राम कै कथा सुहाई ॥
##### महामोहु महिषेसु बिसाला । रामकथा कालिका कराला ॥ ३ ॥

हे तात! तुम आदरपूर्वक मन लगाकर सुनो, मैं श्री रामजी की सुंदर कथा कहता हूँ । बड़ा भारी अज्ञान विशाल महिषासुर है और श्री रामजी की कथा (उसे नष्ट कर देने वाली) भयंकर कालीजी हैं ॥ ३ ॥

##### रामकथा ससि किरन समाना । संत चकोर करहिं जेहि पाना ॥
##### ऐसेइ संसय कीन्ह भवानी । महादेव तब कहा बखानी ॥ ४ ॥

श्री रामजी की कथा चंद्रमा की किरणों के समान है, जिसे संत रूपी चकोर सदा पान करते हैं । ऐसा ही संदेह पार्वतीजी ने किया था, तब महादेवजी ने विस्तार से उसका उत्तर दिया था ॥ ४ ॥