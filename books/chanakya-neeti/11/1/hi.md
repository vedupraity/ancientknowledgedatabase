##### दातृत्वं प्रियवक्तृत्वं धीरत्वमुचितज्ञता ।
##### अभ्यासेन न लभ्यन्ते चत्वारः सहजा गुणाः ॥

#### भावार्थ

दान देने की इच्छा, मधुर भाषण, धैर्य और उचित अथवा अनुचित का ज्ञान, ये चार गुण मनुष्य में सहज-स्वभाव से ही होते हैं, अभ्यास से इन्हें प्राप्त नहीं किया जा सकता ॥ १ ॥

#### तात्पर्य

सहज का अर्थ है --- साथ में उत्पन्न अर्थात् जन्म के साथ । व्यवहार में इसे कहते हैं, 'खून में होना' । इन गुणों में विकास किया जा सकता है, लेकिन इन्हें अभ्यास द्वारा पैदा नहीं किया जा सकता ।

आज की भाषा में यदि कहें, तो ये गुण आनुवंशिक हैं --- (Genes) जींस में हैं । परिवेश इन्हें विकसित कर सकता है बस । इन्हें थोड़ा-बहुत तराश सकता है वातावरण । सहज और अभ्यास द्वारा प्राप्त गुणों में अंतर होता है । सहज गुण नष्ट नहीं होते, जबकि अभ्यास द्वारा जिन्हें प्राप्त किया जाता है, अनभ्यास द्वारा वे समाप्त हो जाते हैं ।

हाँ, ऐसा देखने में आया है कि कभी-कभी सहज गुण उचित वातावरण न मिलने के कारण सामने नहीं आ पाते ।
