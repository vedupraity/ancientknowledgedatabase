##### न ध्यातं पदमीश्वरस्य विधिवत्संसारविच्छित्तये
##### स्वर्गद्वारकपाटपाटनपटुर्धर्मोऽपि नोपार्जितः ।
##### नारीपीनपयोधरोरुयुगलं स्वप्नेऽपि नालिंगितं
##### मातुः केवलमेव यौवनवनच्छेदे कुठारा वयम् ॥

#### भावार्थ

जिस मनुष्य ने संसाररूपी जाल को काटने के लिए प्रभु के स्वरूप का ध्यान नहीं किया, जिसने स्वर्ग के द्वार खोलने के लिए धर्मरूपी धन का संग्रह नहीं किया, जिसने स्वप्न में भी नारी के सुंदर स्तनों और जंघाओं का आलिंगन नहीं किया, वह माता के यौवनरूपी वृक्ष को काटने वाले कुल्हाड़े का काम करता है ॥ 1 ॥

#### तात्पर्य

चाणक्य कहते हैं कि जिस व्यक्ति ने न तो प्रभु का ध्यान किया, न ही कोई धर्म-कर्म किया और न ही सहवास का सुख प्राप्त किया, ऐसे व्यक्ति का जीवन एक प्रकार से निरर्थक है । इस श्लोक के द्वारा आचार्य ने उन तीन जीवन धाराओं को बताने का प्रयास किया, जिनमें जन-सामान्य उलझा हुआ है । धर्म, अर्थ, काम-इन तीनों पुरुषार्थों के लिए ही तो प्रयास किया जा रहा है । आचार्य ने ईश-स्मरण को प्रथम स्थान दिया है ।