##### लालयेत् पञ्च वर्षाणि दश वर्षाणि ताडयेत् ।
##### प्राप्ते तु षोडशे वर्षे पुत्रं मित्रवदाचरेत् ॥

#### भावार्थ

पांच वर्ष की आयु तक पुत्र से प्यार करना चाहिए, इसके बाद दस वर्ष तक उसकी ताड़ना की जा सकती है और उसे दंड दिया जा सकता है, परंतु सोलह वर्ष की आयु में पहुंचने पर उससे मित्र के समान व्यवहार करना चाहिए ॥ १८ ॥

#### तात्पर्य

विकासात्मक मनोविज्ञान का सूत्र है यह श्लोक । पांच वर्ष की आयु तक के बच्चे के साथ लाड़-दुलार करना चाहिए, क्योंकि इस समय वह सहज विकास से गुजर रहा होता है । अधिक लाड़-प्यार करने से बच्चा बिगड़ न जाए, इसलिए दस वर्ष की आयु तक उसे दंड देने की बात कही गई है, उसे डराया-धमकाया जा सकता है, परंतु सोलह वर्ष की आयु तक पहुंचने पर उसके साथ इस प्रकार का व्यवहार नहीं किया जा सकता ।

उस समय उसके साथ मित्र जैसा व्यवहार करना चाहिए, क्योंकि तब उसका व्यक्तित्व और सामाजिक 'अहं' विकसित हो रहा होता है । मित्रता का अर्थ है, उसे यह महसूस कराना कि उसकी परिवार में महत्वपूर्ण भूमिका है । मित्र पर जैसे आप अपने विचारों को लादते नहीं हैं, वैसा ही आप यहां अपनी संतान के साथ भी करें । यहां भी समझानेबुझाने में तर्क और व्यावहारिकता हो, न कि अहं की भावना ।