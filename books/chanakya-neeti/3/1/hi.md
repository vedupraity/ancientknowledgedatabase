##### कस्य दोषः कुले नास्ति व्याधिना को न पीडितः ।
##### व्यसनं केन न सम्प्राप्तं कस्य सौख्यं निरन्तरम् ॥

#### भावार्थ

संसार में ऐसा कौन-सा कुल अथवा वंश है, जिसमें कोई-न-कोई दोष अथवा अवगुण न हो, प्रत्येक व्यक्ति को किसी-न-किसी रोग का सामना करना ही पड़ता है, ऐसा मनुष्य कौन-सा है, जो व्यसनों में न पड़ा हो और कौन ऐसा है जो सदा ही सुखी रहता हो, क्योंकि प्रत्येक के जीवन में संकट तो आते ही हैं ॥ १ ॥

#### तात्पर्य

आचार्य चाणक्य ने यह बात ठीक ही कही है कि कोई विरला ही वंश अथवा कुल ऐसा हो, जिसमें किसी प्रकार का दोष न हो । इसी तरह सभी व्यक्ति कभी-न-कभी किसी रोग से पीड़ित होते हैं । जो मनुष्य किसी बुरी लत में पड़ जाता है अथवा जिसे बुरे काम करने की आदत पड़ जाती है, उसे भी दुख उठाने पड़ते हैं । संसार में ऐसा कोई व्यक्ति नहीं है, जिसे सदा सुख ही मिलता रहा हो और संकटों ने उसे कभी न घेरा हो । अर्थात कोई मनुष्य पूर्ण नहीं । कोई न कोई दुख सभी को लगा ही हुआ है ।