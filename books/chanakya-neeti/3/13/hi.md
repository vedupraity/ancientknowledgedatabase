##### को हि भारः समर्थानां किं दूरं व्यवसायिनाम् ।
##### को विदेशः सविद्यानां कः परः प्रियवादिनाम् ॥

#### भावार्थ

समर्थ अथवा शक्तिशाली लोगों के लिए कोई भी कार्य कठिन नहीं होता, व्यापारियों के लिए भी कोई स्थान दूर नहीं, पढ़े-लिखे विद्वान व्यक्तियों के लिए कोई भी स्थान विदेश नहीं । इसी प्रकार जो मधुरभाषी है, उनके लिए कोई पराया नहीं ॥ 13 ॥

#### तात्पर्य

जो लोग शक्तिशाली हैं अर्थात जिनमें सामर्थ्य है, उनके लिए कोई भी काम पूरा कर लेना कठिन नहीं होता । वे प्रत्येक कार्य को सरलतापूर्वक कर लेते हैं । व्यापारी अपने व्यापार की वृद्धि के लिए दूर-दूर के देशों में जाते हैं, उनके लिए भी कोई स्थान दूर नहीं । विद्वान व्यक्ति के लिए भी कोई परदेस नहीं । वह जहां भी जाएगा, विद्वत्ता के कारण वहीं सम्मानित होगा । इसी प्रकार मधुर भाषण करने वाला व्यक्ति पराये लोगों को भी अपना बना लेता है । उसके लिए पराया कोई भी नहीं होता, सब उसके अपने हो जाते हैं ।