##### शकटं पञ्चहस्तेन दशहस्तेन वाजिनम् ।
##### हस्ती शतहस्तेन देशत्यागेन दुर्जनम् ॥

#### भावार्थ

बैलगाड़ी से पांच हाथ, घोड़े से दस हाथ और हाथी से सौ हाथ दूर रहने में ही मनुष्य की भलाई है । लेकिन दुष्ट से बचने के लिए यदि स्थान विशेष का त्याग भी करना पड़े तो हिचकना नहीं चाहिए ॥ ७ ॥

#### तात्पर्य

व्यक्ति को स्वयं इस बात का प्रयत्न करना चाहिए कि किसी कारणवश उसे हानि न पहुंचे । बैलगाड़ी के बिलकुल निकट चलने से कोई दुर्घटना हो सकती है । घोड़ा किसी प्रकार की हानि पहुंचा सकता है । हाथी से भी कुचले जाने का भय रहता है, इसलिए इनसे दूर रहना चाहिए । चाणक्य का मानना है कि दुष्ट व्यक्ति इन सबसे बुरा होता है । इन सबसे बचने का यदि कोई और उपाय न हो तो व्यक्ति को स्वयं वह स्थान विशेष त्याग देना चाहिए ।