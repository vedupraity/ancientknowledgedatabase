##### उपार्जितानां वित्तानां त्याग एव हि रक्षणम् ।
##### तडागोदरसंस्थानां परीवाह इवाऽम्भसाम् ॥

#### भावार्थ

अर्जित अथवा कमाए हुए धन का त्याग करना अर्थात् उसका ठीक ढंग से व्यय करना, उससे सार्थक लाभ उठाना ही उसकी रक्षा है । जिस प्रकार तालाब में भरे हुए जल को निकालते रहने से ही उस तालाब का पानी शुद्ध और पवित्र रहता है ॥ १४ ॥

#### तात्पर्य

मनुष्य द्वारा कमाए गए धन का सही उपयोग यही है कि वह उसे ठीक ढंग से काम में लाए । उसका दान करे, उसका उचित उपभोग करे-सही अर्थों में यही धन की रक्षा है । यदि धन कमाने के बाद उसका सही उपयोग नहीं किया जाएगा तो धन कमाने का लाभ ही क्या है ? यह बात उसी प्रकार ठीक है जैसे यदि तालाब में भरे हुए पानी को निकाला नहीं जाएगा तो वह सड़ जाएगा । सड़ने से बचाने के लिए उसका उपयोग आवश्यक है । इसी तरह तालाब की रक्षा हो सकती है । धन की रक्षा का भी उपाय यह है कि उसका सदुपयोग किया जाए ।