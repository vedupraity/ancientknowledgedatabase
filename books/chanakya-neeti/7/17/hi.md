##### अत्यन्तकोपः कटुका च वाणी दरिद्रता च स्वजनेषु वैरम् ।
##### नीचप्रसंगः कुलहीनसेवा चिह्नानि देहे नरकस्थितानाम् ॥

#### भावार्थ

(इसी प्रकार) नरक में रहने वाले जब देह धारण कर इस संसार में आते हैं तो उनमें ऊपर बताए गए चिह्नों के सर्वथा विपरीत चिह्न होते हैं । वे मधुरभाषी होने के बजाय अत्यंत क्रोधी स्वभाव के होते हैं । कड़वी बात कहते हैं । वे निर्धन होते हैं । अपने परिवारजनों तथा मित्रों से वे द्वेष-भाव रखते हैं । उनकी संगति में नीच लोग रहते हैं और वे नीच कुल वालों की सेवा करते हैं ॥ 17 ॥

#### तात्पर्य

यह श्लोक पूर्व श्लोक के भाव से संबंधित है । दुष्ट लोग अत्यन्त क्रोधी स्वभाव के होते हैं । मधुर भाषण करने के बजाय कठोर और कड़वी बातें बोलते हैं । वे दरिद्र होते हैं अर्थात उनके पास धन नहीं होता । जिस प्रकार कुत्ता दूसरे अपरिचित कुत्ते को देखकर उस पर भौंकता है, उसी प्रकार दुष्ट अपनों से भी वैर-भाव रखने लगता है । उसके संगी-साथी नीच होते हैं और वह नीच लोगों की ही सेवा करता है । ऐसे लोग नरक से आते हैं और जहां रहते हैं वहां भी नरक ही बना देते हैं ।