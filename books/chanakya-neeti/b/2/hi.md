### विश्लेषक चाणक्य

---

वह युग राजनीतिक उथल-पुथल का था । चारों ओर अराजकता फैली थी । लोगों का जीवन असुरक्षित था । उन पर शोषण की मार पड़ती ही रहती थी ।

शासक राजा निरंकुश थे, जो धनी वर्ग व जमींदारों के साथ मिलकर जनता पर अत्याचार करते व उनका खून चूसते थे । अधिकतर राजाओं के राज्यों में न कोई विधि-विधान था न प्रशासनिक व्यवस्था । अधिकारियों व उनके कारिंदों की मनमानी ही कानून था । गरीब लोग त्रस्त थे । चाणक्य स्वयं उसी निर्धन-असहाय वर्ग से थे । अतः राजनीतिक व सामाजिक दुर्दशा का विश्लेषण करना उनका स्वभाव हो गया । चारों ओर घटती घटनाओं से भी वह शिक्षा ग्रहण कर रहे थे ।

यही काल था जब सोचते-सोचते उनके मन में एक आदर्श राज्य, सुगठित व्यवस्था, नागरिक संहिता तथा अर्थतंत्र की परिकल्पनाएं जन्म लेने लगी थीं । उनके मस्तिष्क में लंबे समय तक वह परिकल्पनाएं पकती रहीं व परिष्कृत होती रहीं जिन्हें बाद में उन्होंने ग्रंथों के रूप में लिखा व अमर हो गए ।

इतिहास करवट ले रहा था । यूनान से एक योद्धा विश्व विजय का सपना लेकर एक विशाल सेना के साथ पूर्व की ओर कूच कर चुका था । एशिया महाद्वीप के मध्य-पूर्वी देश उसके आक्रमणों की चपेट में आ गए थे । युद्ध की गरम हवाएं भारत की ओर पश्चिम से आ रही थीं । कई राज्य उजड़ रहे थे ।

यूनान का वह दुर्दीत योद्धा था सिकंदर जो महान कहलाया । उसकी सेना विशाल थी और उस सेना की युद्ध पद्धति नवीन थी जो रुढ़िवादी भारतीय शासकों की समझ से परे थी । यूनानी सेना एक ज्योमितिक आकार में आगे बढ़ती थी । उनके सैनिक चमचमाते कवचों से सुरक्षित घोड़ों पर बैठे आक्रमण करते थे । पैदल सेना लंबे भालों से दूर से ही शत्रु को बींध कर गिरा देती थी । जिसका भारतीय व दूसरे देशों की सेनाओं के पास कोई उत्तर न था ।

उजड़े लोग शरणार्थी बनकर पूर्व की ओर आ रहे थे । तक्षशिला में भी शरणार्थियों की भीड़ आ घुसी । विश्वविद्यालय परिसर भी शरणार्थियों से भर गया । जिस नगर में केवल शिक्षार्थी आते थे अब वहां रोटी-पानी व आश्रय मांगने वाले आ रहे थे ।

समस्या से निपटने के लिए राजा ने अपने विशिष्ट व्यक्तियों की सभा बुलाई व समस्या का समाधान ढूंढा । पड़ोसी राजा भी विचार-विमर्श करने आए । अंत में निर्णय यह लिया गया कि शरणार्थियों को नगर के बाहर एक भूमि में आश्रय दिया जाए । वे नगर में केवल परिचय पत्र दिखाकर ही आ सकते थे, परंतु विश्वविद्यालय परिसर में उनका प्रवेश वर्जित था ।

इस प्रकार चाणक्य ने स्वयं देखा कि इस प्रकार की आपात स्थिति उत्पन्न होने पर कौन से कदम उठाए जाने चाहिए ।

स्नातक बनने तक चाणक्य ने विद्यालय की शिक्षा के साथ-साथ स्वयं भी विश्लेषक के रूप में बहुत कुछ सीखा ।