### प्राध्यापक चाणक्य

---

स्नातक बनने के बाद चाणक्य तक्षशिला विश्वविद्यालय में ही प्राध्यापक बन गए । एक प्राध्यापक के रूप में स्वीकार किए जाने में कोई अड़चन नहीं आई ।

स्नातक बनने के अंतिम वर्ष आने तक चाणक्य की विद्वत्ता सब पर जाहिर हो गई थी । सभी अध्यापक तथा छात्र उनका लोहा मानने लग गए थे । अध्यापक तो उन्हें समकक्ष ही मानने लगे तथा छात्र अध्ययन या शोध में निस्संकोच चाणक्य की सहायता लेते थे ।

प्राध्यापक के रूप में चाणक्य ने शीघ्र ही अपनी जगह बना ली तथा दूसरे प्राध्यापकों को अपना प्रशंसक बना लिया । विश्वविद्यालय में पढ़ाए जाने वाले विषयों पर तो उनका अधिकार था ही, वहीं वे अन्य सामाजिक, धार्मिक व राजनीतिक विषयों के भी अपनी विलक्षण प्रतिभा के बल पर अच्छे खासे विशेषज्ञ बन गए ।

छात्र तो उनकी विद्वत्ता पर मुग्ध थे ही । वे उनके ऐसे अनुयायी बन गए कि बाद में जब चाणक्य पूर्व की ओर प्रस्थान कर गए तो कई छात्र उनकी अध्यक्षता में काम करने वहां पहुंच गए तथा चाणक्य के अभियानों में महत्वपूर्ण रोल अदा किया । भद्रभट्ट व पुरुषदत्त उनमें प्रमुख हैं ।

तक्षशिला अब तेजी से गरम हो रहा था । पश्चिम की ओर से युद्ध की झुलसाने वाली गरम हवाएं तूफानी अंदाज में आ रही थीं । यूनानी योद्धा सिकंदर के घोड़ों की टापें सुनाई देने लगी थीं । चाणक्य ने तक्षशिला छोड़ पूर्व की ओर कूच करने का मन बना लिया था । उनके दिमाग में बड़ी-बड़ी योजनाएं थीं एक आदर्श राज्य स्थापित करने की । उन योजनाओं को फलीभूत होने के लिए समय की दरकार थी पर तक्षशिला का तो अपना अंतिम समय आ गया था । यम द्वार पर दस्तक दे रहा था । वहां से खिसकने में ही भलाई थी ।

चाणक्य ने सुदूर पूर्व की ओर का रुख किया । यहां मगध साम्राज्य था जिसकी राजधानी पाटलिपुत्र (आज का पटना) थी । वहां का मोह चाणक्य के लिए इसलिए था, कि पाटलिपुत्र के निकट ही उस समय का महान विश्वविद्यालय नालंदा था, जो तक्षशिला से किसी सूरत कम नहीं था । ३९९ वर्ष ईसा पूर्व एक चीनी घुमंतू इतिहासकार फाहयान ने वहां की यात्रा की थी व पाटलिपुत्र के गुण गाए थे ।

पाटलिपुत्र गंगा के किनारे बसा था । इतिहास के दौरों में उसके कई नाम रहे, पुष्पापुर, पुष्पनगर, पाटलिपुत्र और अब पटना है ।

वहीं चाणक्य ने धरती के स्तर से कार्य करते-करते ऊपर उठने का मन बना लिया ताकि वह धरती से जुड़ी सच्चाइयों से भी व्यक्तिगत रूप से परिचित हो जाएं । अपनी तक्षशिला की स्नातकता व प्राध्यापकता का हवाला देने के बजाय एक शिक्षक की साधारण नौकरी स्वीकार कर ली ।

मगध में धनानंद का भ्रष्ट राज्य था । राजा केवल कर लगाकर धन उगाना व अपना खजाना भरना जानता था । जनता दुखी थी । पर उसका मंत्री समझदार था । मंत्री अमात्य शकटार ने राजा को समझाया कि केवल लूट-खसोट से काम नहीं चलेगा । उन्हें कुछ धन लोक कल्याण तथा पुरस्कार रूप में बांटकर जनता का आक्रोश कम करना होगा । बात राजा की समझ में आ गई । उसने कलाकारों, विद्वानों तथा लोक कल्याण कार्यों के लिए अनुदान देने आरंभ किए । इस बीच चाणक्य अपनी योग्यता से स्थानीय लोगों के दिल में घर कर चुके थे । सामाजिक कार्यों में भी उनकी रुचि थी । वे सामाजिक व प्रशासनिक व्यवस्था सुधारना चाहते थे । उन्होंने प्रमुख लोगों को सुझाया कि राजा द्वारा दिए अनुदानों का दुरुपयोग हो रहा है क्योंकि उपयुक्त व्यवस्था नहीं है । इसके सदुपयोग के लिए विद्वानों व प्रमुख व्यक्तियों की एक समिति होनी चाहिए ।

बात सबको जंच गई । विद्वानों ने मिलकर एक संघ बनाया । चाणक्य को अध्यक्ष बनाने में किसी को भी आपत्ति नहीं हुई । कुछ अधिकारियों ने अनुदान की राशियां संघ को दीं । चाणक्य के निर्देशन में उनका अत्यंत रचनात्मक उपयोग हुआ, जिसकी सबने प्रशंसा
की ।

संघ के कुछ सदस्यों ने सुझाव दिया कि चाणक्य को स्वयं राजा धनानंद से मिलना चाहिए ताकि अधिक अनुदानों की व्यवस्था हो सके । उन्हें यह भी आशा थी कि राजा चाणक्य की योग्यताओं को देखते हुए उन्हें उचित दायित्व सौपेंगे । चाणक्य तैयार हो गए ।

ऐसे समय में चाणक्य को आचार्य शकटार से मिलने का विचार आया । वे चाणक्य के सहपाठी व मित्र रह चुके थे । दोनों तक्षशिला में शिक्षा ग्रहण कर चुके थे । शिक्षा पूर्ण करने के पश्चात आचार्य शकटार पहले नंद साम्राज्य में मंत्री बने फिर महामंत्री । इसीलिए तो चाणक्य ने पहले निचले स्तर से कार्य शुरू कर अपनी योग्यता सिद्ध करने की कोशिश की थी । वे बहुत स्वाभिमानी थे । वे पहले ही शकटार से मिलते तो सभी को यह लगता कि चाणक्य अपने मित्र को सीढ़ी बनाकर ऊपर चढ़ गए और शायद उनकी योग्यता का सही मूल्यांकन न होता । परंतु अब मिलना आवश्यक था क्योंकि वे विदेशी आक्रमणकारी सिकंदर की चालों व खतरों से मगध सम्राट को सावधान करना चाहते थे ।

एक संदेशवाहक के साथ चाणक्य ने पत्र भेजकर आचार्य शकटार से निजी रूप से मिलने की इच्छा जताई । शकटार को अपने पुराने सहपाठी की पाटलिपुत्र में उपस्थिति से प्रसन्नता हुई । वैसे संघ के कार्यों का ब्योरा पाकर उन्हें कुछ-कुछ अनुमान तो पहले ही हो गया था कि शायद उसका संचालन-अध्यक्ष चाणक्य उनका तक्षशिला शिक्षा प्राप्ति के दिनों का मित्र ही हो सकता है । वह यह भी जानते थे कि स्वाभिमानवश वह मित्र उनसे सहायता नहीं लेना चाहेगा । शकटार ने सहर्ष चाणक्य को अपने घर आने का निमंत्रण दे दिया ।

चाणक्य आए तो शकटार उनसे पुरानी आत्मीयता से मिले और भीतर ले जाकर आदरपूर्वक बिठाया । कुशलक्षेम के पश्चात चाणक्य ने भारत के पश्चिमी भाग के राज्यों की दशा का वर्णन किया कि किन परिस्थितियों में उन्हें तक्षशिला छोड़कर पूर्व की ओर आना पड़ा । उन्होंने यूनानी आक्रमणकारी सिकंदर के अभियान के खतरों की चर्चा भी की ।

शकटार ने पूछा, "जरा विस्तार से बताइए कि पश्चिमी भागों में क्या हुआ ? और यह सिकंदर क्या मुसीबत है ?"

चाणक्य ने लंबी सांस लेकर उत्तर दिया, "अमात्य! वही पुरानी कहानी बार-बार दोहराई जा रही है । हमारे शासक आपस के छोटे-छोटे कलहों में उलझे रहते हैं और विदेशी आक्रमणकारियों के लिए अपने द्वार खोल देते हैं । इस बार यह विदेशी आक्रमणकारी कोई साधारण व्यक्ति नहीं है । वह यूनान देश का महायोद्धा सम्राट है । जिसने विश्व विजय की ठान ली है और एक अति विशाल सेना लेकर उसी अभियान पर पूर्व की ओर कूच कर चुका है । उसके सैनिक नए प्रकार के कवचों व आयुधों से सज्जित हैं । उसकी सेना ज्यामितिक संरचनाबद्ध होकर वार करती है और युद्ध की ऐसी पद्धतियों का प्रयोग करती है जिनका हमारी सेनाओं को ज्ञान ही नहीं है । वह अपने सामने आने वाली सारी सेनाओं व राज्यों को रौंदता हुआ हमारी सीमा तक आ पहुंचा है । उसकी शक्ति के सामने पारस के महान साम्राज्य भी टिक नहीं पाए । मिस्र का पतन हो चुका । शकस्तान, कंधार और बखत्रिया ढह गए । हिंदुकुश पर्वत पार कर उसने हमारी भूमि पर अपना पैर रखा ।"

"तो क्या सिकंदर ने तक्षशिला पर विजय प्राप्त कर ली ?" शकटार ने विस्मित और चिंतित स्वर में पूछा ।

"आचार्य! आपको उस विद्यार्थी की याद है जिसका नाम आंभिक था, जब हम तक्षशिला में विद्या ग्रहण कर रहे थे ?"

"मुझे कुछ स्मरण नहीं है ।" शकटार ने याद करने का प्रयत्न करते हुए कहा ।

"उसकी कहानी का सिकंदर के संदर्भ में बहुत महत्व है ।" ऐसा कहकर चाणक्य ने शकटार को आंभिक की कहानी सुनाई ।