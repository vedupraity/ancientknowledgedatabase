### अपमानित चाणक्य

---

दूसरे दिन सम्राट धनानंद का दरबार सजा था । सम्राट स्वयं अपने रत्नजड़ित सिंहासन पर विराजमान थे । दरबार में राजसी शान की बहार थी । चारों ओर आंखें चुंधियाने

वाली सजावट थी । सम्राट के सिर पर हीरे-जवाहरात से मंडित मुकुट था । गले में बहुमूल्य हार तथा दूसरे आभूषण थे । तन पर मूल्यवान झिलमिलाते वस्त्र थे, जिन्हें बनवाना केवल राजाओं के बस की ही बात थी ।

मंत्रीगण, अधिकारी, सेनानायक, भूमिपति, सेठ व दरबारी अपने श्रेष्ठ वस्त्रों तथा आभूषणों से सज्जित अपने-अपने आसनों पर बैठे थे । स्थान-स्थान पर विशेष परिधान पहने संतरी पहरा दे रहे थे । दूसरे दरबारी कर्मचारी अपनी-अपनी जगह अपना कर्तव्य निभा रहे अमात्य शकटार सम्राट के सिंहासन की बगल में अपने आसन पर बैठे थे ।

सम्राट धनानंद यद्यपि बूढ़े थे परंतु उनका व्यक्तित्व भव्य था । अपनी युवावस्था में वह एक बांके सजीले नवयुवक थे । उनके ४० वर्षीय पुत्र में आज वही बांकापन था । धनानंद के भ्रातागण भी अति आकर्षक व्यक्तित्वों के स्वामी थे ।

नियत समय पर चाणक्य ने दरबार में पदार्पण किया । शकटार ने दरबान को पहले ही चाणक्य के बारे में बता दिया था । चाणक्य का आ टपकना कुछ ऐसा ही था जैसे हीरेमोतियों के ढेर में कोयले का टुकड़ा आ गिरा हो । शारीरिक रूप से वह ठिगने, काले व कुरूप थे । कुछ लोगों का कथन है कि उनके मुख पर चेचक के दाग भी थे । वेषभूषा भी उनकी साधारण व्यक्तियों की थी ।

दरबार में उपस्थित लोगों ने चाणक्य को उपेक्षा से घूरा । कुछ दरबारी उपहास की दृष्टि से भी देख रहे थे । ऐसे व्यक्तियों की भी कमी नहीं थी जो दबे स्वरों में चाणक्य को देखकर हंस रहे थे । सम्राट धनानंद को उनका आना अनाधिकार चेष्टा लगा । उसके मुख मंडल पर क्रोध के भाव उभरे, भृकुटियां तन गईं ।

उस भद्दे व्यक्ति का आगमन उसे दरबार की शान में बट्टा लगने जैसा लगा । फिर चाणक्य की कुरूपता को देख वह हंसे बिना न रह सका । वह अपनी वीभत्स हंसी द्वारा चाणक्य को दरबार में आने की भूल करने का कठोर दंड दे रहा था ।

सम्राट को हंसता देख दरबारी भी खुलकर हंसने लगे । मगध दरबार एक अश्लील अट्टहास से गूंज रहा था ।

घोर अपमानित चाणक्य जड़ होकर रह गए थे ।

अमात्य शकटार को यह देख बड़ी लज्जा आई । उन्होंने अपने मित्र को बचाने के प्रयत्न में खड़े होकर सबको शांत होने का संकेत कर कहा, "आदरणीय सभासदो । मैं आपका परिचय तक्षशिला विश्वविद्यालय के महान आचार्य विद्वान चाणक्य से कराना चाहता हूं जो अभी हमारे दरबार में पधारे हैं । ये हमें एक बहुत महत्वपूर्ण मंत्रणा देना चाहते हैं जो हमारे राज्य के लिए लाभदायक सिद्ध होगी ।"

धनानंद ने टेढ़ी दृष्टि से आचार्य शकटार को देखा और टिप्पणी की, "यह कुरूप ब्राह्मण हमें क्या मंत्रणा देगा ? मेरे इस सुंदर दरबार में इस भद्दे व्यक्ति का काम नहीं है । हमें तो इसकी यहां उपस्थिति पर ही आपत्ति है ।"

दरबारियों ने सम्राट की बात के समर्थन में अपने सिर हिलाए । उधर क्रोध के अतिरेक में आचार्य चाणक्य का सारा शरीर कांप रहा था । ऐसे तिरस्कार तथा अपमान की उन्होंने सपने में भी कल्पना नहीं की थी ।

मगध साम्राज्य के दरबार के फूहड़पन से आचार्य शकटार भी आहत थे । उन्हें यह तो पता था कि धनानंद विलासी हैं, लोभी तथा अहंकारी हैं परंतु आज उन्हें पता लगा कि सम्राट में शिष्टाचार की भी इतनी कमी है । उन्हें समझ नहीं आ रहा था कि क्या करें । बात इतनी बिगड़ चुकी थी कि उसे बनाने का कोई उपाय नहीं सूझ रहा था ।

फिर भी उन्होंने एक टूटा फूटा प्रयास किया, "हे सम्राट श्रेष्ठ! इस दरबार में..."

उनका वाक्य पूरा न हो पाया । दरबारियों की खिल्लियों की गूंज में उनका प्रयास छटपटा कर डूब गया ।

चाणक्य भी अब चुप नहीं रहने वाले थे । उनका क्रोध शब्दों में ढलकर उनकी जिह्वा से लुढ़क कर बाहर आने के लिए जोर मार रहा था । उन्होंने चीख कर कहा, "मैं इस दरबार में यह सोचकर आया था कि कदाचित इस स्थान पर एक व्यक्ति का मूल्यांकन उसकी योग्यता अथवा विद्वत्ता पर किया जाता होगा । पर यहां तो सब कुछ विपरीत है । यहां इतना छिछलापन है कि एक मनुष्य को उसके शारीरिक रंग-रूप से तौला जाता है । एक व्यक्ति की बुद्धि व शिक्षा का यहां कोई मोल नहीं है । मूों की सभा है यह दरबार ।"

अब तक हंसते दरबारी मौन हो गए थे । सबकी निगाहें सम्राट धनानंद की ओर उठी हुई थीं क्योंकि उन्हें विश्वास था कि वे ऐसी धृष्टता कभी सहन नहीं करेंगे ।

धनानंद ने क्रोध से चाणक्य को देखा और फुफकारते हुए बोले, "तुच्छ ब्राह्मण! मेरे दरबार को कुरूप विद्वत्ता की कोई आवश्यकता नहीं है । मगध सम्राट से शिष्टता से वार्ता करो अन्यथा तुम्हें कठोर दंड दिया जाएगा । तुम हो क्या ? स्वयं को क्या समझ रहे हो ?"

चाणक्य ने घोषणा की, "मैं स्वयं को क्या समझता हूं यही उसका महत्व नहीं है । परंतु सभी यह सुन लो कि मैं इसी दरबार में प्रण करता हूं कि अहंकारी नंद वंश को ही समूल नष्ट करके दिखा दूंगा । एक ऐसा अहंकारी शासक जिसमें विद्वानों का आदर करने की भी समझ नहीं है, वह सिंहासन पर बैठने का अधिकारी नही है । ऐसे शासक का अंत होना ही सबके लिए श्रेयस्कर होगा । जब तक मेरा प्रण पूरा नहीं होता मैं अपनी वेणी नहीं बांधूंगा ।"

ऐसा कहकर सबके सामने चाणक्य ने अपनी वेणी खोल दी । सारा दरबार हत्प्रभ होकर देखता रहा । सम्राट क्रोध की मूर्ति बने अपने सिंहासन पर बैठे रहे ।

आचार्य शकटार पर तो कुठाराघात ही हो गया था । अपना प्रण सुनाकर आचार्य चाणक्य वहां से पैर पटकते हुए चले गए ।

घटना ने इतनी गंभीरता का रूप ले लिया था कि सब जड़ हो गए थे । न तो चाणक्य को तुरंत दंड दिया गया । ना ही किसी ने उन्हें रोकने का प्रयास किया । दंड तो दिया जाना था पर कुछ समय बाद, जब सबकी सामान्य बुद्धि लौटती व चाणक्य के प्रण की दण्डनीयता समझने की योग्यता आती ।