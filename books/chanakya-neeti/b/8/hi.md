### नंदों की कहानी

---

शिशुगुप्त वंश में मगध पर शासन करने वाले नंदवर्धन अंतिम शासक हुए। उन्होंने विलासितापूर्ण व निरंकुश शासन चलाया। नंदवर्धन ने अपने निकट के छोटे-छोटे राज्यों तथा जमींदारियों पर केवल इसलिए चढ़ाई की ताकि वे उनकी सुंदर महिलाएं छीन सकें व अपने जीवन को और रंगीन बना सकें। ऐसे भ्रष्ट शासक थे नंदवर्धन।

एक बार वे अपने राज्य का दौरा कर रहे थे। आधिकारिक रूप से उनकी यात्रा प्रजा के दुख-सुख की खबर लेना था पर असली उद्देश्य उनका राज्य की सुंदरियों पर अपनी कुदृष्टि डालना था। एक ग्रामीण क्षेत्र में उन्हें एक अनिंद्य सुंदरी नजर आई। ऐसी यौवना उन्होंने अपने जीवन में पहले कभी नहीं देखी थी। उनका कामुक मन उस पर मुग्ध हो गया। उनके इशारे पर यौवना के पति को सैनिकों ने किसी बहाने मार डाला और उस यौवना का अपहरण कर लिया।

वह यौवना कोई उच्च कुल की महिला नहीं थी। वह तो एक चांडाल की पत्नी थी। उसका नाम महामाया था। महामाया को महल में लाया गया और वह नंदवर्धन की अंकशायिनी बन गई।

महामाया अपने मृत पति से बहुत प्रेम करती थी। उसकी मृत्यु को वह कभी भुला न पाई। उसके मन में बदले की आग सदा सुलगती रहती थी। नंदवर्धन की अंकशायिनी बनने के बावजूद वह उसकी मन ही मन शत्रु बनी रही। महामाया साधारण स्त्री नहीं थी। दूसरों को अपने वश में करने की उसमें जन्मजात कला थी। वह वाकपटु भी थी। उसके महल में आने के बाद सब उसके मायावी प्रभाव के अधीन हो गए। महल के सारे कर्मचारी उसके इशारे पर नाचने लगे। नंदवर्धन की दूसरी रानियां उसके आगे बेबस थीं। और सम्राट नंदवर्धन तो उसके हाथ की कठपुतली बन गए थे।

महामाया नंदवर्धन से इतना गुप्त द्वेष रखती थी कि उसने कई बार उसकी हत्या करवाने के प्रयत्न किए परंतु वह षड्यंत्र विफल रहे।

इसी बीच महामाया गर्भवती हो गई तथा उसने एक पुत्र को जन्म दिया। अब उसका सारा ध्यान अपने पुत्र के लालन-पालन पर केंद्रित हो गया। उसे अपना बेटा नंदवर्धन के प्रतिशोध लेने का सर्वोत्तम साधन लगने लगा। अतः किसी दाई या आया की छाया उसने अपने पुत्र पर नहीं पड़ने दी। उसकी देख-रेख का सारा दायित्व राजमहिला होने के बावजूद उसने स्वयं संभाला। बचपन से ही बेटे में उसने नंदवर्धन के विरुद्ध विष भरना आरंभ किया। उसके मस्तिष्क में यह बात बैठा दी गई कि नंदवर्धन वह पशु है जिसे जीने का कोई अधिकार नहीं है।

बेटा नंदवर्धन से घृणा करता बढ़ता रहा। उसने प्रण कर लिया कि जैसे ही उसे अवसर मिलेगा वह नंदवर्धन नामक अभिशाप को धरती पर से मिटा डालेगा। वह अपनी माता महामाया को प्रसन्न देखने के लिए कुछ भी कर सकता था। यदि नंदवर्धन की मृत्यु महामाया की प्रसन्नता का कारण बन सकता था तो ऐसा ही सही। वह उसके जीवन का पहला उद्देश्य बन गया।

जब वह युवावस्था को प्राप्त हुआ तो एक दिन सम्राट नंदवर्धन को अपने कक्ष में उसने रात को अकेला पाया। वह ऐसा अवसर कैसे खोता? तलवार के एक वार से उसने नंदवर्धन का सिर धड़ से अलग कर दिया।

अब चतुर महामाया ने अपना जाल फैलाया। अफवाह फैला दी गई कि सम्राट का विद्रोहियों ने वध कर दिया है। फिर उसने अपने पुत्र को सिंहासन का उत्तराधिकारी घोषित करवा दिया। उसका बेटा 'महापद्म नंद' की शासकीय उपाधि के नाम से मगध का सम्राट बना।

महापद्मनंद ने अपनी माता के परामर्श पर नंदवर्धन के वफादार तथा सभी विश्वस्त मंत्रियों, सेनानायकों तथा मुख्य अधिकारियों को सम्राट के विरुद्ध विद्रोह के अपराध में कारागार में डलवा दिया। बाद में उन्हें मृत्युदंड दे दिया गया।

इस प्रकार नंद वंश का आरंभ हुआ। महापद्म आरंभ से अच्छा शासक व योद्धा प्रमाणित हुआ। उसने अपनी कुशलता तथा विजयों से मगध को एक शक्तिशाली साम्राज्य बना दिया। आरंभिक सफलता के बाद उसकी नाड़ियों में बहता एक भ्रष्ट व्यक्ति का खून रंग लाने लगा। वह धीरे-धीरे पथभ्रष्ट हो गया। वह स्वयं रंगरलियों में डूबा रहने लगा। उसके मंत्री व अधिकारी छूट पाकर राज्य में लूटपाट मचाने लगे। प्रजा त्रस्त हो गई। पर प्रजा की कोई सुनने वाला नहीं था। शोषण तथा भ्रष्टाचार का सारे मगध में नंगा नाच होने लगा। महापद्म अपने पिता की भांति प्रजा की सुध छोड़कर अपनी कामवासना संतुष्ट करने में लगा रहता।

मगध साम्राज्य में ही पिप्पलिवन नामक एक छोटा-सा राज्य था। सवर्था सिद्धि सूर्यवन उस राज्य का शासक था। उसकी रानी मौरा एक अति सुंदर स्त्री थी। उसकी सुंदरता के चर्चे दूर-दूर तक फैले थे। महापद्म ने भी उसके बारे में सुना और उसे पाने के लिए उसका मन मचल उठा।

महापद्म अपने पिता के पदचिह्नों पर चल रहा था, जैसे अपने पिता का इतिहास दोहराना उसका लक्ष्य बन गया हो। वह भी अपने राज्य की सुंदर युवतियों को अपने सैनिक भेजकर बलपूर्वक उठवाता तथा अपने महल की शोभा बनाता। उसका अंतःपुर सुंदरियों से भरा पड़ा था परंतु उसकी कामवासना थी कि संतुष्ट होने का नाम नहीं लेती थी। अब उस पर मौरा को अपनी अंकशायिनी बनाने की धुन सवार हो गई थी।

एक दिन उसने अपने एक विश्वस्त सेनानायक को पिप्पलिवन पर चढ़ाई कर मौरा को लाने का आदेश दिया। सेनानायक सेना की एक टुकड़ी लेकर पिप्पलिवन की ओर सम्राट के आदेश का पालन करने चल पड़ा। उस समय सूर्यवन कुछ सैनिकों के साथ आखेट पर गया हुआ था। मगध सैनिकों ने पिप्पलिवन के राजमहल के चारों ओर घेरा डाल दिया। सेनानायक ने महल के रक्षकों को अपने आने का उद्देश्य बताया तथा रानी मौरा को उन्हें सौंपने के लिए कहा। ऐसा न करने पर रानी को बलपूर्वक ले जाने की धमकी दी।

रक्षकों ने इसकी सूचना भीतर जाकर पिप्पलिवन के सेनानायक को दी। सेनानायक ने रानी को सौंपने से साफ इनकार कर दिया तथा युद्ध की चुनौती दी यद्यपि पिप्पलिवन की सेना बहुत छोटी थी। छोटी-सी क्षेत्रीय सेना भला मगध साम्राज्य की सेना की टुकड़ी का कब तक सामना करती?

जब राजा सूर्यवन आखेट से लौट रहे थे। तो उन्हें दूर से एक सैनिक घोड़े पर उनकी ओर आता दीखा। निकट आने पर उन्होंने पाया कि सैनिक घायल था। सूर्यवन का माथा ठनका।

सैनिक ने पिप्पलिवन राजमहल पर मगध सैनिकों द्वारा हुए आक्रमण के बारे बताया तथा उनका उद्देश्य भी नहीं छिपाया। सूर्यवन को अत्यंत क्रोध आया। उसने अपने घोड़े को ऐड़ लगाकर महल की ओर दौड़ाया। उसके साथ के सैनिकों ने भी उनका अनुसरण किया। घोड़े सरपट दौड़े व शीघ्र ही आखेट दल महल के मुख्य द्वार पर पहुंचा। चारों ओर पिप्पलिवन के सैनिक मरे अथवा जख्मी हुए गिरे पड़े थे। उनमें कुछ मगध के सैनिक भी थे।

तभी उन्होंने मगध सेनानायक को सैनिकों के साथ रानी मौरा को महल से बाहर लेकर आते देखा। सूर्यवन ने उनको ललकारा। दोनों दलों में एक संक्षिप्त युद्ध हुआ। सूर्यवन के साथ केवल आठ-दस अंगरक्षक थे। वे कब तक टिकते? सूर्यवन को बंदी बना लिया गया। महापद्म नंद ने सूर्यवन को एक अंधकूप में डलवा दिया।

राजा सूर्यवन तथा रानी मौरा का एक रहस्य था जो किसी और के ज्ञान में नहीं था। मौरा गर्भवती थी। यद्यपि गर्भ के लक्षण अभी प्रकट नहीं हुए थे परंतु सूर्यवन और मौरा को गर्भ के बारे में संदेह नहीं था। कभी-कभी यह आभास पति-पत्नी को रतिक्रिया के बाद हो जाता है। सूर्यवन ने कुएं में डाले जाने से पहले एक गुप्त संदेश मौरा के पास भिजवा दिया था कि रानी को अपने गर्भ में पल रही उनकी संतान की रक्षा करनी है और उसके हित के लिए कोई भी समझौता करना पड़े, वह करे।

मौरा को अपने गर्भवती होने पर पूरा विश्वास था। जब महापद्म ने उसे अंतःपुर की सदस्य बनने का निमंत्रण दिया तो वह बिना किसी प्रतिरोध के मान गई।

नियत समय पर मौरा ने एक पुत्र को जन्म दिया। मौरा ने यही बताया कि उसका पुत्र महाराज महापद्म का ही पुत्र है। अतः उसके बेटे का लालन पालन एक राजकुमार की भांति ही हुआ। स्वयं मौरा को अंत:पुर में रानी का दरजा कभी नहीं मिला। उसे एक दासी ही समझा गया। मौरा को इससे कोई दुख नहीं था। उसका सारा लक्ष्य केवल अपने बेटे को राजकुमार सा जीवन प्रदान करना था ताकि वह शिक्षित हो सके व संभव हो तो अपने वास्तविक पिता की दुर्दशा का प्रतिशोध ले सके।

जब राजकुमार बड़े हो गए तो उनमें विरासत के लिए झगड़े होने लगे। महापद्म के दूसरे बेटे मौरा के बेटे को राजकुमार मानने को कतई तैयार नहीं थे। वे उसे दासी का बेटा ही मानते थे। नंद राजकुमारों ने मौरा तथा उसके बेटे पर अत्याचार करने आरंभ कर दिए।

उनके अत्याचारों से बचने के लिए मौरा ने बेटे समेत राजमहल छोड़ दिया। तब उसने अपने बेटे को सच्चाई बता दी कि उसका वास्तविक पिता राजा सूर्यवन था जो मगध के अंधकूप में कारावास भुगत रहा था।

दोनों मां बेटे पिप्पलिवन चले गए। परंतु अब पिप्पलिवन सूर्यवन के दूसरे बेटों के अधिकार में था। यह सूर्यवन की दूसरी रानी (ज्येष्ठ) से उत्पन्न थे। उन्होंने मौरा के बेटे को सूर्यवन की संतान मानने से इनकार कर दिया। उनका यही कहना था कि मौरा का कथन झूठ है। उसका बेटा महापद्मनंद की ही संतान है। मां बेटे को फिर पाटलिपुत्र लौटना पड़ा। परंतु वे राजमहल नहीं गए। बाहर रह कर ही गुजारा करते रहे। मौरा ने बेटे का विवाह मुरा जाति के एक सरदार की बेटी से कर दिया।

उनके कई बेटे पैदा हुए। इस बीच नंद राजकुमारों को मौरा के बेटे का पता लगा।

वे फिर उन्हें नष्ट करने की योजना बनाने लगे। नंद मौरा के कई पोतों की हत्या करने में सफल हो गए। केवल एक बेटा बचा जो बाद में चंद्रगुप्त नाम से चाणक्य को मिला। नंदों से अपनी जान बचाने के लिए चंद्रगुप्त और उसकी मां एक गांव में गुप्त वेश से साधारण कामगारों के वेश में रहने लगे।

मौरा का निधन हो गया था। चंद्रगुप्त की माता मुरा देवी के पिता की भी नंदों ने हत्या करवा दी थी, इसीलिए वे गुप्तवास द्वारा जीवित बचे रहने में सफल हो गए थे। इन परिस्थितियों में चंद्रगुप्त की सामान्य शिक्षा नहीं हो पाई थी। चंद्रगुप्त ने अपने नाम के साथ मौर्य जोड़ना आरंभ कर दिया था जिसका कारण शायद उसकी दादी मौरा थी या माता मुरादेवी।

चंद्रगुप्त की चाणक्य से मुलाकात तब हुई थी जब चाणक्य सम्राट धनानंद के दरबार में अपमानित होने के पश्चात प्रतिशोध की भावना में जलते हुए निर्जन वन में भटकते हुए एक कंटीली झाड़ी में अपना पैर जख्मी कर बैठे थे। धनानंद गद्दी का उत्तराधिकारी कैसे बना यह भी एक रोचक कहानी है। कहते हैं कि महापद्म के नौ बेटे हुए। धनानंद उनमें सबसे ज्येष्ठ था और अमूल्यानंद उससे छोटा। जैसे-जैसे महापद्म बूढ़े होते गए उनकी कामुकता बढ़ती गई। विलासिता के अतिरिक्त उन्हें कुछ और सूझता नहीं था। उनके महामंत्री को भी समझ नहीं आ रहा था कि क्या उपाय किया जाए। शासन व्यवस्था नष्ट हो रही थी। जनता पर अत्याचार बढ़ते जा रहे थे। सम्राट केवल चापलूसों तथा दलालों की ही बात सुनते थे।

अब सम्राट के पास केवल दलालों तथा दास व्यापारियों की ही पूछ होती थी। दलाल व्यापारी सुदूर देशों से बढ़िया मदिरा तथा दासियां लेकर आते थे। दूर देशों से खरीद कर लाई बालाओं का महापद्म को चस्का लग गया था। व्यापारियों को सम्राट मुंहमांगे दाम और ढेर सारे पुरस्कार देते थे। महल में वह व्यापारी दलाल बेखटके आया जाया करते थे।

एक ऐसा ही दास व्यापारी सम्राट का खास चहेता बन गया था। वह पहले भी कई बार मदिरा व बालाएं ला चुका था। सम्राट उससे अति प्रसन्न थे। व्यापारी को सम्राट की पसंद नापसंद का अच्छा ज्ञान हो गया था। अतः वह उसी को ध्यान में रखकर माल लाता था।

इस बार भी वह विदेश यात्रा से आया था और सीधे सम्राट से मिलने चला आया था। महल के संतरी उसे जानने लगे थे। वह उन्हें भी उस द्वारा उपहार व इनाम दिया करता था। अतः जब भी वह आता सीधे सम्राट के पास पहुंचा दिया जाता। सम्राट उससे अपने निजी कक्ष में अकेले में ही मिलते थे।

वह बहुत उत्साहित लग रहा था। सम्राट को प्रणाम करने के बाद वह बोला, "महासम्राट, इस बार मैं आपकी सेवा में विशेष उपहार लाया हूं। सुदूर पूर्व में गया था। वहां की सबसे बढ़िया मदिरा खोज लाया हूं। मुद्रा बहुत लगी परंतु सम्राट के लिए तो मुद्राएं कौड़ियों के समान हैं।"

"और क्या लाए हो?" सम्राट ने अधीरता से पूछा।

"और भी बहुत कुछ लाया हूं, सम्राट! एक ऐसा जोड़ा जैसा पहले यहां कभी नहीं आया। बालाएं क्या हैं कि उनके सामने अप्सराएं भी फीकी पड़ जाएं। जब मैं आपकी सेवा में उन्हें प्रस्तुत करूंगा तो निश्चित ही आप प्रसन्न हो जाएंगे।"

"उत्तम! तुम भी हानि में नहीं रहोगे श्रेष्ठी। तुम्हें उचित पुरस्कार मिलेगा सदा की भांति। तो कब ला रहे हो?" कामुक सम्राट की सांसें फूल रही थीं व लार टपक रही थी।

"सम्राट, आप रंगशाला में अकेले रहिए। मैं अर्धरात्रि को आपकी सेवा में सब प्रस्तुत करूंगा," व्यापारी धीमे स्वर में षड्यंत्रकारी की भांति बोला।

सम्राट ने सहमति में सिर हिलाया। व्यापारी अभिवादन करके प्रसन्न मुद्रा में चला गया।

रात को नियत समय पर सम्राट अकेले थे। उनका व्यापारी दलाल अपने वादे के अनुसार प्रस्तुत हुआ। उसके साथ एक सेवक था जो थाली में कुछ उठाए था जिस पर रेशमी कपड़ा पड़ा था। दो आकृतियां भी थीं जो सिर से पैर तक रेशमी आवरण में ढंकी थीं। सम्राट ने ध्यान से उन आकृतियों को देख अनुमान लगाया।

दलाल व्यापारी ने अपने सेवक को संकेत दिया और सेवक ने थाल पर से कपड़ा गिरा दिया। थाल में तीन अति आकर्षक सुराहियां रखी थीं और था एक चांदी का नक्काशीदार गिलास।

व्यापारी बोला, "सम्राट, यह मदिरा उस देश का उपहार है जहां हंस श्याम होते हैं और काग श्वेत। यह विश्व में सर्वश्रेष्ठ मानी जाती है। रक्ताभ आकाश का सा रंग है इसका।"

सम्राट की दृष्टि तो रेशमी आवरण में ढंकी उन आकृतियों पर जमी थी। बेताबी से बोला, "उस आवरणों के पीछे क्या है?" व्यापारी ने ताली बजाई। आकृतियों ने नाटकीय ढंग से अपने आवरण उतार फेंके।

सम्राट के सम्मुख आभूषणों से सजी दो किशोरवय की सांचे में ढली सी अति मोहक बालाएं थीं। उन्होंने चुस्त पारदर्शी कपड़े पहन रखे थे।

उन्हें देख सम्राट का हृदय उछलने लगा, वह पलक झपकना भी भूल गया। व्यापारी की आंखें चमक रही थीं।

एक बाला ने अपनी लंबी सुडौल उंगलियों से गिलास उठाया और दूसरी ने एक सुराही उठाकर बड़ी नजाकत से मदिरा की पतली गुलाबी रंग की धार गिलास में उड़ेली। पहली बाला नपे-तुले कदमों से चलकर सम्राट के पास आई और गिलास उनके होंठों से लगा दिया।

सम्राट ने आंखें आनंदमग्न हो बंद कर लीं। मदिरा सचमुच उत्कृष्ट थी। दूसरी बाला सुराही लेकर पास ही खड़ी थी। सम्राट की भूखी निगाहें गिलास वाली बाला के शरीर को घूर रही थीं।

उसके होंठ गुलाब की भोर के ओस में भीगी पंखुड़ियों की तरह दहक रहे थे।

सम्राट से रहा न गया। उन्होंने उसे पास खींचा और अपने बूढ़े होंठ उन युवा होंठों पर रख दिए। समय जैसे ठहर गया।

एकाएक सम्राट को खांसी आई। उनका शरीर कांपने लगा। नेत्र रक्ताभ हो गए। चमड़ी का रंग नीला पड़ने लगा। देखते ही देखते वे आसन पर लुढ़क गए। एक वीभत्स हिचकी लेकर उनका शरीर निस्पंद हो गया।

वहां उपस्थित बाकी चारों व्यक्ति सम्राट का अंत शांत भाव से देख रहे थे। उनके चेहरों पर संतोष के भाव थे। दलाल व्यापारी ने बालाओं से कहा, "कार्य संपन्न हो गया। इस दुष्ट को जीवित रहने का कोई अधिकार नहीं था। अब हमें यहां से चलना चाहिए।"

बालाओं ने फिर अपने आवरण ओढ़ लिए व चारों कक्ष से बाहर निकल गए। बाहर मुख्य द्वार पर व्यापारी ने द्वारपालों से कहा, "सम्राट विश्राम कर रहे हैं। वे कंबोज देश की मदिरा पीकर निद्रामग्न होना चाहते हैं। उन्हें कोई बाधा न पहुंचाए। उन्होंने आदेश दिया है कि कल प्रातः सूर्योदय के समय उन्हें जगाया जाए।"

फिर चारों अंधकार में विलीन हो गए।

वे चार वास्तव में एक पड़ोसी राज्य के गुप्तचर थे। वह राज्य जिसे एक युद्ध में वर्षों पहले महापद्म ने नष्ट कर दिया था। जिन चारों ने सम्राट की हत्या में भाग लिया था उन्होंने उस युद्ध में अपने निकट संबंधी खो दिए थे। यह उनका प्रतिशोध था।

सुबह महामंत्री को किसी आवश्यक कार्य से सम्राट के पास जाना पड़ा। उन्हें एक आपात निर्देश लेना था।

सम्राट के कक्ष का दृश्य देख वे सकते में आ गए। उनकी अनुभवी आंखों ने कक्ष का निरीक्षण किया व ध्यान से सम्राट को देखा। त्वचा का नीला पड़ा रंग देखते ही वे समझ गए कि किसी विष कन्या ने सम्राट की हत्या कर दी है।

वे कुछ देर खड़े सोचते रहे।

फिर किसी निर्णय पर पहुंचकर वे कक्ष से बाहर निकले। महामंत्री ने कक्ष का द्वार बंद कर दिया। उन्होंने सैनिकों को निर्देश दिया कि सम्राट के कक्ष में कोई न जाए। महामंत्री सीधे सबसे ज्येष्ठ राजकुमार धनानंद के महल में गए।

महामंत्री को अनायास आते देख वह चौंका। उसके मुंह से निकला, "महामंत्री जी...?"

"हां। आपात स्थिति में महामंत्री को सम्राट के पास मंत्रणा करने आना पड़ता है।" धनानंद कुछ समझा नहीं, वह बोला, “सम्राट? पर मैं तो..."

"अब आपकी बारी सम्राट बनने की आ गई है। सम्राट महापद्म नंद का निधन हो गया है।" महामंत्री ने सूचना दी।

"क...कैसे?"

महामंत्री ने समझाया, "सम्राट! यह क्यों और कैसे पर विचार करने का समय नहीं है। विद्रोह न हो और अराजकता न फैले इसलिए हमें तुरंत सम्राट की प्राकृतिक कारणों से मृत्यु की घोषणा करनी है। साथ ही आपके राज्याभिषेक की भी। इसी में हम सबका भला है।"

महामंत्री ने कुछ देर तक फुसफुसाकर धनानंद को समय की गंभीरता तथा राजनीति की आवश्यकताओं के बारे में समझाया।

धनानंद ने ध्यान से उनकी बातें सुनीं। फिर दोनों उठ खड़े हुए और उस कक्ष की ओर चल पड़े जहां महापद्म नंद का मृत शरीर पड़ा था। रास्ते में भी महामंत्री ने बहुत सी ऊंच-नीच व राजनीतिक आवश्यकताओं की बातें बताईं।

इस प्रकार धनानंद मगध का सम्राट बन गया था। आरंभ में तो वह भी अच्छे शासक का सा व्यवहार करता रहा परंतु शीघ्र ही अपने पिता की राह पर चल पड़ा। बूढ़ी महामाया को यह सब देखकर बहुत दुख होता था।

वह सोचती यह किसके खून का प्रभाव था?