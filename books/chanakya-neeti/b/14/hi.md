### संकटग्रस्त चाणक्य

---

उस काल में जहर देकर मारना हत्या का सबसे अधिक प्रचलित साधन था । राज परिवारों में एक-दूसरे का पत्ता साफ करने के लिए विष का ही प्रयोग किया जाता था । शासकों को सबसे अधिक खतरा विष दिए जाने का ही होता था, क्योंकि राजा अथवा सम्राट द्वारा खाए जाने वाले हर भोजन की जांच लगभग असंभव होती थी । चाणक्य को भी यही डर लगा रहता था कि कोई चंद्रगुप्त को विष न दे दे ।

उन्होंने इसका एक उपाय सोच लिया और शाही भोजनालय के मुख्य बावर्ची को विश्वास में लेकर सम्राट को उन्हें बताए बिना प्रतिदिन खाने में विष की अल्प मात्रा देने का प्रबंध कर दिया ।

तब यह विश्वास किया जाता था कि रोज किसी व्यक्ति को थोड़ा-थोड़ा विष दिया जाए तो उसके शरीर में विष निरोधक शक्ति पैदा हो जाती है और फिर चाणक्य स्वयं भी कुछ जड़ी-बूटी व दवा की चिकित्सा का ज्ञान रखते थे ।

इसी बीच एक बार सम्राट चंद्रगुप्त की महारानी ने सम्राट की थाली में से कुछ खाना लेकर खाया । उन पर विष का प्रभाव हुआ और वह मर गई । उस समय वह गर्भवती थी और प्रसूतिकाल के काफी निकट थी ।

इस घटना से चाणक्य हत्प्रभ रह गए ।

उन्होंने मृत महारानी का पेट चीर कर उनके गर्भाशय से बच्चा निकालने का राजवैद्य को आदेश दिया । यदि संभव हुआ तो वह बच्चे को बचाना चाहते थे । पेट व गर्भाशय चीर कर बच्चा निकाला गया । चमत्कार यह हुआ कि बच्चा जीवित निकला । चीर-फाड़ के दौरान बच्चे के शरीर पर बिंदु के आकार का एक गड्ढा पड़ गया ।

उसे देख चाणक्य ने उसका नाम ही 'बिंदुसार' रख दिया ।

बिंदुसार जब युवावस्था में पहुंचे तो सम्राट चंद्रगुप्त ने वानप्रस्थ आश्रम में जाने का मन बना लिया । राक्षस की मृत्यु हो चुकी थी । चंद्रगुप्त ने राजपाट अपने बेटे बिंदुसार को सौंप दिया व स्वयं एक जैन संत के साथ कर्नाटक में श्रावण बेलागोला नामक स्थान पर रहने के लिए चले गए । कुछ समय के बाद चंद्रगुप्त ने जैन परंपरा का पालन करते हुए भोजन पानी त्याग दिया व निर्वाण को प्राप्त हुए ।

इधर बिंदुसार ने शासन भार संभाला तथा कुछ नए मंत्री नियुक्त किए । चाणक्य एक मंत्री के पद पर बने रहे ।

नए मंत्री चाणक्य से जलते थे । उनका खयाल था कि चाणक्य मगध साम्राज्य का स्वयं को निर्माता समझकर बड़े पितामह की तरह व्यवहार करते हैं तथा नए मंत्रियों की योग्यता को सदा कम करके आंकते हैं ।

सुबंधु नामक एक मंत्री तो चाणक्य से बहुत चिढ़ते थे । सम्राट बिंदुसार तो चाणक्य का स्वाभाविक आदर करते ही थे, क्योंकि वे ही उनके पिता के मागदर्शक रहे थे ।

एक दिन सुबंधु ने सम्राट के कानों में जहर घोल दिया कि चाणक्य ने ही उनकी माता को विष देकर मारा था । बिंदुसार ने अपनी माता की पुरानी परिचारिकाओं को बुलवाया और पूछताछ की । उन्हें सुबंधु पहले ही खरीद चुका था ।

परिचारिकाओं ने सुबंधु के दावे का समर्थन किया । इससे सम्राट बहुत क्रोधित हुए ।

सम्राट के क्रोधित होने का समाचार सुनकर चाणक्य को अत्यंत क्षोभ हुआ । मगध साम्राज्य के निर्माता को अपने जीवन के अंतिम पड़ाव पर एक खूनी होने का लांछन घोर अपमान लगा ।

उन्हें सारे संसार से विरक्ति होने लग गई । चाणक्य ने दुखी होकर अपनी सारी संपत्ति गरीबों में बांट दी या अनाथालयों तथा धार्मिक संस्थानों को दान कर दी ।

इसके पश्चात उन्होंने उपले और लकड़ियां मंगवाकर चिता बनवाई और उस पर आमरण अनशन पर बैठ गए ।

इधर महल के एक पुराने सेवक ने सम्राट बिंदुसार को उनकी माता की मृत्यु का सच्चा हाल सुनाया और यह भी राज खोला कि कैसे चाणक्य के आदेश पर मृत महारानी का पेट चीर कर बिंदुसार को बचाया था । सच्चाई जानकर सम्राट सकते में आ गए ।

उन्हें सुबंधु की दुष्टता पर बहुत क्रोध आया ।

सुबंधु को बुलाकर खूब फटकारा गया और आदेश दिया गया कि वह जाकर चाणक्य से क्षमा याचना करे व उनका अनशन तुड़वाए वरना उसे मृत्युदंड दिया जाएगा ।

सुबंधु दौड़ा-दौड़ा चाणक्य के पास पहुंचा, जो चिता पर बैठे थे । उसने चाणक्य से गिड़गिड़ाकर क्षमादान मांगा लेकिन चाणक्य नहीं पसीजे । उन्होंने दुष्ट मंत्री को वहां से चले जाने के लिए कहा ।

मंत्री सुबंधु लौटकर सम्राट के पास गया और चाणक्य के हठ की बात सुनाई । सम्राट ने एक बार फिर मंत्री को लताड़ा और किसी भी तरह चाणक्य को मनाने का आदेश दिया ।

इस बार मंत्री ने रो-रो कर क्षमा मांगी । उसकी दशा देखकर चाणक्य को दया आ गई और उन्होंने क्षमा दान देकर बात समाप्त की । इस पर सुबंधु ने घोषणा की कि चाणक्य को समारोहपूर्वक चिता पर से उतारा जाएगा ।

यह सब उसकी चाल थी । वास्तव में उसका दिल साफ नहीं था । उसे चाणक्य के कारण नीचा देखना पड़ा, गिड़गिड़ाना पड़ा ।

इस कारण वह चाणक्य से पहले से भी अधिक घृणा करने लगा था ।

समारोह की प्रक्रिया में उसने कुछ ऐसा प्रबंध किया कि चिता में रखे उपले सुलग गए । लोग व चाणक्य यही समझते रहे कि धुआं धूप-अगरबत्ती का है । तभी हवा चली और सारी चिता एकदम भभक उठी । चाणक्य लपटों में घिर गए और देखते ही देखते उनकी काया राख की ढेरी में बदल गई ।

इस प्रकार भारतीय इतिहास का महान कूटनीतिज्ञ तथा संविधान व अर्थशास्त्री घृणा व ईर्ष्या की आग की आहुति बन गया ।

आदमी की हत्या की जा सकती है परंतु विचारों की नहीं । विचारधारा अमर है । चाणक्य अपनी नीतियों और शास्त्रों द्वारा सदा भारतीयों का मार्गदर्शन करते रहेंगे ।

चाणक्य नीति की बढ़ती लोकप्रियता इसका जीता-जागता प्रमाण है ।