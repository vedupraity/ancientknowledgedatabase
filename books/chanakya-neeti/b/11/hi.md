### धनानंद का अंत

---

इस बीच पाटलिपुत्र में भी काफी कुछ घट चुका था । पुराने सम्राट का अंत हो गया था व अब वहां नया शासक था ।

जैसे कि पहले वर्णन किया जा चुका है कि महापद्म के नौ बेटे थे । धनानंद उन सबमें ज्येष्ठ था । महापद्म की जब एक विषकन्या ने षड्यंत्र रचकर हत्या कर दी थी तब महामंत्री की सहायता से धनानंद मगध की गद्दी पर बैठा था ।

आचार्य शकटार महापद्म के मंत्रिमंडल में मंत्री थे । बहुत से इतिहासकार उन्हें ही महापद्म का महामंत्री मानते हैं । कुछ इतिहासकार मानते हैं कि वे केवल एक मंत्री थे और महामंत्री धनानंद के शासन काल में ही बने । पर एक बात सर्वसम्मत है कि शकटार एक बहुत महत्वपूर्ण मंत्री थे जिनका सम्राट पर अत्यधिक प्रभाव रहता था । मगध साम्राज्य के कई मंत्री व दरबारी शकटार के प्रभाव से प्रसन्न नहीं थे । उन्हीं लोगों में से एक थे आचार्य वक्रसार, जो धनानंद के कनिष्ठ भ्राता समूल्यानंद के गुरु थे । समूल्यानंद को भी धनानंद तथा आचार्य शकटार की जोड़ी पर आपत्ति थी । वह समझता था कि शकटार के कारण ही राज्य की व्यवस्था खराब हो रही है ।

वक्रसार के पुत्र राक्षस समूल्यानंद के सहपाठी व अंतरंग मित्र थे । वक्रसार को राजनीति का मंजा हुआ खिलाड़ी माना जाता था । उनके दांव-पेंचों के कई प्रशंसक थे ।

उनका पुत्र राक्षस उनसे भी बढ़कर धूर्त व योग्य था । कुछ लोग तो यही मानते थे कि वक्रसार की सारी नीतियां वास्तव में राक्षस के मस्तिष्क की ही उपज थीं ।

पिता-पुत्र चाहते थे कि समूल्यानंद सम्राट बने ताकि मगध में उन्हीं की तूती बजे । पर समस्या थी कि धनानंद व शकटार का क्या किया जाए । उन्हें वैसे हटाना संभव नहीं था । कुछ टेढ़ी चाल चलना आवश्यक था ।

रक्षस ने अपना दिमाग लड़ाना शुरू किया । धनानंद की कमजोरी उसकी कामुकता थी तथा उसी का उपयोग किया जा सकता था ।

महापद्म भी तो इसी कमजोरी का शिकार बना था ।

वसंतोत्सव के अवसर पर राजमहल में विशेष समारोह हो रहे थे जिसमें एक अति सुंदर चंचल यौवना इधर-उधर इठलाती फिर रही थी । धनानंद की उस पर स्वाभाविक ही निगाह पड़ गई तथा उसकी लार टपकने लगी । उस नवयौवना का नाम सुभाषिणी था और वह राक्षस द्वारा वहां इसी प्रयोजन से नियुक्त की गई थी कि कामुक सम्राट को ललचाए ।

योजना सफल हो गई थी ।

सम्राट धनानंद ने ऐसे ही कार्यों के लिए रखे एक विश्वस्त सेवक से कहा कि वह उस नवयौवना से मेल कराने की जुगत भिड़ाए । इस कार्य में कोई अड़चन नहीं थी । राक्षस तो चाहता ही यही था ।

सुभाषिणी से मेल कराने का प्रबंध एक विशेष कक्ष में किया गया । उस कक्ष का अच्छी तरह निरीक्षण किया गया ताकि कोई षड्यंत्र न रचा जा सके । सम्राट महापद्म की हत्या के बाद महामंत्री की आज्ञा पर बहुत सावधानी बरती जाने लगी थी । सुभाषिणी को उस कक्ष में भेजे जाने से पूर्व उसके होंठों की जांच की गई । विष के कोई लक्षण नहीं मिले ।

वह कक्ष में प्रविष्ट हुई । सम्राट पहले ही वहां आसन पर विराजमान थे । यौवना बाल ठीक करने की मोहक मुद्राएं बनाती हुई सम्राट तक पहुंची । उन मुद्राओं के दौरान उसने अपने बालों में छिपा कर रखी विष बुझी सलाइयां निकाल ली थीं । उसने बिजली की तेजी से सलाइयों से सम्राट का शरीर कई स्थान से बींध डाला ।

एक चीख के साथ सम्राट धनानंद ढेर हो गए । विष अति घातक था । उनकी चीख सुनते ही रक्षक पहरेदार भीतर दौड़े और सुभाषिणी को उन्होंने खून सनी सलाइयों के साथ आक्रामक मुद्रा में मृत सम्राट के पास खड़े पाया ।

राक्षस उस पर टूट पड़े और तलवारों से उसके टुकड़े कर दिए गए ।

राक्षस की योजना सफल हो गई थी । उस धूर्त ने ऐसा कोई सूत्र नहीं छोड़ा था, जो उसका संबंध हत्यारिनी सुभाषिणी से जोड़ सके । उसका चयन ही इस कारण हुआ था ।

सुभाषिणी का परिवार धनानंद के अत्याचारों का शिकार होकर नष्ट हो चुका था । सुभाषिणी के जीवन का ध्येय अब केवल धनानंद से प्रतिशोध लेना रह गया था और वह प्रतिशोध राक्षस की सहायता से पूरा हुआ । पर उसे कभी यह ज्ञात नहीं हुआ कि राक्षस उसे अपनी कठपुतली बनाकर अपना हित साध रहा था । इसी का नाम तो कूटनीति है ।

धनानंद की मृत्यु के पश्चात स्वाभाविक रूप से समूल्यानंद सम्राट की गद्दी पर बैठे । उनके गुरु वक्रसार को तो महामंत्री बनना ही था । आचार्य शकटार को सम्राट की सुरक्षा में असफल रहने के अपराध में कारागार में डाल दिया गया ।

अब मगध में आचार्य वक्रसार की तूती बोलने लगी । पर परदे के पीछे वास्तविक शासक राक्षस ही था । गुरु वही कुछ करते जो उनका बेटा राक्षस उन्हें करने के लिए कहता ।

राक्षस मूलतः योग्य, बुद्धिमान व दक्ष योजनाकार था । इसलिए समूल्यानंद के आरंभिक शासन काल में कई अच्छे कार्य भी हुए । मगध की आर्थिक स्थिति सुधरी । प्रजा भी सुखी हुई । पर फिर विलासी खून रंग लाया सब बंटाधार हो गया ।

समूल्यानंद भी अपने भाई और पिता के समान ही भ्रष्ट निकला । कुछ समय सीधी चाल चलने के बाद वह भी टेड़ी चाल चलने लगा । भ्रष्ट जीवन तथा विलासिता में वह पूरी तरह डूब गया । प्रशासन का एक बड़ा भाग उसकी विलासित की मांगें पूरी करने में लग गया । शासन फिर प्रभावहीन हो गया । अत्याचार बढ़ने लगे ।

आचार्य वक्रसार भी विलासी समूल्यानंद की हठ बुद्धि के आगे लाचार हो गए ।

राक्षस ने हताशा में अपना माथा पीट लिया ।