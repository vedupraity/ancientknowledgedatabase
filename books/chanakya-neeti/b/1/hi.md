### विद्यार्थी चाणक्य

---

परंतु यह सर्वसम्मत है कि चाणक्य की आरंभिक शिक्षा गुरु चणक द्वारा ही दी गई । संस्कृत ज्ञान तथा वेद-पुराण आदि धार्मिक ग्रंथों का अध्ययन चाणक्य ने उन्हीं के निर्देशन में किया । चाणक्य मेधावी छात्र थे । गुरु उनकी शिक्षा ग्रहण करने की तीव्र क्षमता से अत्यंत प्रसन्न थे ।

तब सभी सूचनाएं व विधाएं धर्मग्रंथों के माध्यम से ही प्राप्त होती थीं । अतः धार्मिक पुस्तकों का अध्ययन शिक्षा प्राप्ति का एकमात्र साधन था । चाणक्य ने किशोरावस्था में ही उन ग्रंथों का सारा ज्ञान ग्रहण कर लिया था । अब बारी उच्च शिक्षा की थी, जो उनमें मंथन व शोध की योग्यता पैदा करे जिससे वे अब तक प्राप्त ज्ञान को रचनात्मक रूप दे सकें व उसका विस्तार कर सकें ।

उस काल में तक्षशिला एक विख्यात विश्व-विद्यालय था, जो सिंधु नदी के किनारे बसे नगर के रूप में था । विश्व विद्यालय में प्रख्यात विद्वान तथा विशेषज्ञ प्रोफेसरों के रूप में छात्रों को शिक्षा देते थे । तक्षशिला में शिक्षा ग्रहण करने के लिए दूर-दूर से राजकुमार, शाही परिवारों के पुत्र, ब्राह्मणों, विद्वानों, धनी लोगों तथा उच्च कुलों के बेटे आते थे ।

तक्षशिला अब पाकिस्तान में है । पुरातत्व खुदाई में यूनिवर्सिटी का पूरा चित्र उभरकर सामने आया है । तक्षशिला में दस हजार छात्रों के आवास व पढ़ाई की सुविधाएं थीं । अध्यापकों की संख्या का सहज ही अनुमान लगाया जा सकता है । विश्वविद्यालय में आवास कक्ष, पढ़ाई के लिए क्लास रूम, हॉल और पुस्तकालय थे । तक्षशिला के अवशेषों को देखने के लिए आज प्रतिवर्ष हजारों टूरिस्ट, इतिहासकार तथा पुरातत्ववेत्ता आते हैं ।

विश्वविद्यालय कई विषयों के पाठ्यक्रम उपलब्ध करता था जैसे भाषाएं, व्याकरण, दर्शनशास्त्र, चिकित्सा, शल्य चिकित्सा, कृषि, भूविज्ञान, ज्योतिष, खगोल शास्त्र, ज्ञानविज्ञान, समाज शास्त्र, धर्म, तंत्र शास्त्र, मनोविज्ञान तथा योग विद्या आदि । विभिन्न विषयों पर शोध का भी प्रावधान था ।

कोर्स ८ वर्ष तक की अवधि के होते थे । विशेष अध्ययन के अतिरिक्त वेद, तीरंदाजी, घुड़सवारी, हाथी का संधान व एक दर्जन से अधिक कलाओं की शिक्षा दी जाती थी । तक्षशिला के स्नातकों का हर स्थान पर बड़ा आदर होता था ।

यहां छात्र १५-१६ वर्ष की अवस्था में प्रारंभिक शिक्षा ग्रहण करने आते थे । स्वाभाविक रूप से चाणक्य को उच्च शिक्षा की चाह तक्षशिला ले आई । यहां भी चाणक्य ने पढ़ाई में विशेष योग्यता प्राप्त की । यह बात ध्यान रखने योग्य है कि चाणक्य कुरूप थे व उनका रंग भी काला था । इसलिए उन्होंने अपना सारा ध्यान पढ़ाई में केंद्रित किया । उन्हें रूप की कमी विद्वान बन कर पूरी करने की धुन सवार थी । फिर एकाकी छात्र और करता भी क्या ? एक काले, रूपहीन व निर्धन विद्यार्थी को मित्र बनाने में किसी दूसरे छात्र को रुचि भी नहीं थी ।

पर दूसरे छात्रों को चाणक्य के विद्वत्ता के प्रमाण तो मिलते ही रहते थे । यह बात और थी कि वह राजा-महाराजाओं का काल था । सरस्वती पुत्र के गुणों को आदर देने की उदारता राजपुत्रों में नहीं थी ।

एकाकी होकर एकाग्रता से चाणक्य ने अपने विषयों की खूब पढ़ाई की । धार्मिक ग्रंथों का फिर से मंथन करने की दृष्टि से अध्ययन किया । उन्होंने राजनीति, अर्थशास्त्र, राज्य तथा सामाजिक विषयों पर उपलब्ध ग्रंथ स्वाध्याय के लिए पढ़े ।

यह स्पष्ट हो गया था कि चाणक्य एक विद्वान बनने की राह पर थे, जो तक्षशिला विश्वविद्यालय द्वारा पैदा किया एक रत्न साबित होने वाला था ।