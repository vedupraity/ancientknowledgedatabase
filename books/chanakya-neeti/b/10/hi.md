### कूटनीतिज्ञ चाणक्य

---

अब समय आ गया था जब चंद्रगुप्त व चाणक्य को अपना असली युद्ध मगध साम्राज्य पर अधिकार करने व महानंद को नष्ट करने के लिए लड़ना था । चंद्रगुप्त ने मगध के युवाओं तथा असंतुष्ट तत्वों को अपनी ओर मिला लिया था । युद्धों में टूट कर बहुत से सैनिक, जो लावारिस होकर घूम रहे थे, वे भी चंद्रगुप्त की सेना में आ मिले थे ।

चंद्रगुप्त की सेना ने मगध के मध्य भाग से अपना युद्ध आरंभ किया । परंतु उन्हें बारबार हार का मुंह देखना पड़ा । मगध की सेना विशाल थी, सुगठित थी तथा उन्हें अमात्य जैसे योग्य मंत्री का नेतृत्व प्राप्त था । स्ट्रॉप युद्धों में अर्जित अनुभव व कौशल यहां मगध की सेना के विरुद्ध कुछ काम नहीं आ रहा था । चाणक्य तथा चंद्रगुप्त को फिर से अपनी युद्ध नीति पर विचार करना पड़ा ।

निष्कर्ष यह निकला कि राज्य के मध्य से युद्ध लड़ना उनकी भारी भूल थी । वह शेर को उसकी मांद में जाकर ललकारने जैसी मूर्खता थी । पाटलिपुत्र की सुरक्षा बहुत मजबूत थी । नगर दुर्ग के भीतर बसा था । दुर्ग में प्रवेश के लिए लगभग 64 द्वार थे । दुर्ग की सबसे बड़ी सुरक्षा व्यवस्था दुर्ग के चारों ओर खुदी खाई थी जिसमें पानी भरा रहता था । ऐसा बताया जाता है कि खाई लगभग 300 हाथ चौड़ी और चालीस हाथ गहरी थी । दुर्ग तक पहुंचने के लिए अनेक पुल थे । इन पुलों को चाहने पर ऊपर उठाकर हटाया जा सकता था । जैसे ही चंद्रगुप्त की सेना ने दुर्ग तक पहुंचने का प्रयत्न किया, पुल उठा लिए गए थे । उसकी

सेना के पास खाई पार करने का कोई और साधन नहीं था । और क्षेत्रों से मगध की सेना की टुकड़ियों ने आकर उन पर पीछे से आक्रमण किया था । बहुत कठिनाई से चंद्रगुप्त तथा चाणक्य जान बचाकर भागे थे ।

अब उन्हें यह समझ आ गई थी कि उन्हें आक्रमण सीमाओं से आरंभ कर राजधानी की ओर बढ़ना चाहिए था । दोनों ने जान बचाने व फिर से संगठित होने के लिए विंध्याचल पर्वत के साथ-साथ कूच किया था । वे कौशांबी होते हुए मायापुरी पहुंचे । फिर वहां से शिवालिक पर्वतमाला के साथ-साथ चलते हुए श्रूहण राज्य में आ निकले । श्रूहण राज्य मगध साम्राज्य की सीमा के साथ लगा देश था । अब वे मगध सेनाओं की पकड़ से बाहर आ गए थे ।

श्रूहण में बड़ी संख्या में विभिन्न राज्यों के वे सैनिक जाकर रह रहे थे जो सिकंदर के आक्रमणों में मार खा चुके थे । उनके मनों में सिकंदर से बदला लेने की बहुत तीव्र भावना थी । यूनानी सैनिकों के नाम से ही वे भड़क उठते थे ।

यह चाणक्य व चंद्रगुप्त के लिए वरदान साबित हुए । उन्होंने उन सैनिकों को एकत्र कर संगठित किया तथा अपनी नई सेना खड़ी कर दी । सारे सैनिक प्रशिक्षित तो थे ही । केवल उनके लिए आयुध जुटाने पड़े तथा उन्हें मानसिक रूप से एक नई सेना में ढालना पड़ा ताकि वे चंद्रगुप्त के लक्ष्यों में ही अपनी उद्देश्य सिद्धि देखें व उसके प्रति प्रतिबद्ध हो जाएं ।

चाणक्य व चंद्रगुप्त ने अनुभव किया कि मगध की विशाल सेना से लड़ने के लिए उन्हें अभी और अनुभव प्राप्त करना होगा, समग्र युद्ध नीति तैयार करनी होगी । नई सेनाओं व नरेशों को मित्र बनाकर उनका पूर्ण सहयोग प्राप्त करना होगा । इसके लिए उन्हें कई युद्ध लड़ने होंगे व शासकों को अपना आभारी बनाना होगा । यह सारे उद्देश्य उन्हें यूनानी स्ट्रॉपों के विरुद्ध युद्ध छेड़कर ही प्राप्त हो सकते थे, इससे वे औरों का विश्वास भी जीत सकते थे ।

भारत छोड़ने से पहले सिकंदर एक और चाल चल गया था । पाटनप्रस्थ उस राज्य की राजधानी था जहां सिकंदर ने भारत में अपना अंतिम युद्ध लड़ा था । विजय समारोह में सिकंदर ने अपने सारे स्ट्रॉपों तथा आश्रित भारतीय नरेशों का सम्मेलन भी बुलाया था । समारोह तथा सम्मेलन का सबसे बड़ा उद्देश्य यूनानियों के भारत अभियान में प्राप्त विजय को स्थायी बनाना था । इसके लिए सिकंदर ने एक धूर्त योजना बनाई थी । सम्मेलन में आने वाले भारतीय नरेशों से उसने अपने-अपने क्षेत्र से अधिक से अधिक विवाह योग्य युवतियां लाने का आदेश दिया था । इस प्रकार समारोह में लगभग 700-800 युवतियां लाई गईं और उनका विवाह उन यूनानी सैनिकों से कर दिया गया जिन्हें स्ट्रॉप राज्यों की सुरक्षा के लिए भारत में ही रहना था ।

इस प्रकार यूनानी खून का भारतीय खून से मिलन हो जाता और एक ऐसी पीढ़ी पैदा होती जिसमें भारत-यूनानी संस्कृति का संगम होता । इसी प्रकार पीढ़ियां समय के साथ-साथ आगे बढ़ती जातीं और यूनानी प्रभाव का भारत में विस्तार होता जाता ।

सिकंदर ने अपने सबसे योग्य सेनानी फिलिप को वाहीर क्षेत्र का स्ट्रॉप नियुक्त किया ।

उसे एक विशाल यूनानी सेना के साथ भारत में ही रहना था । उसकी अपनी राजधानी स्थित सैनिक छावनी में पचास हजार सैनिक थे । सिकंदर ने गुप्त रूप से फिलिप को यह भी संकेत दिया था कि उससे जितने अधिक हो सके उसको अधिक यूनानी सैनिकों का विवाह भारतीय युवतियों से करवाना है ।

फिलिप एक वीर योद्धा था ।

परंतु वर्षों के निरंतर युद्धों से वह ऊब चुका था और मन थक गया था । सिकंदर के प्रस्थान करते ही वह सुख ढूंढ़ने लग गया । स्थानीय राजा तो भ्रष्ट व विलासी थे ही । उन्होंने फिलिप के मुंह को भी विलासी जीवन का खून चखा दिया । अब फिलिप सैनिक कम और भोगी अधिक बन गया । उसके सेनानायकों ने भी उसी का अनुसरण कर लिया । खाना, पीना व भोग विलास उनकी दिनचर्या बन गया ।

केकय देश की राजधानी को ही फिलिप ने अपना केंद्र बना रखा था । राजा पुरु का राजमहल उसके लिए खाली कर दिया गया था । उसी में फिलिप का डेरा था । राजा पुरु को यह बात बहुत चुभती थी । आरंभ में सिकंदर ने उसे जो मान दिया था वह धीरे-धीरे कम होता गया व सिकंदर के सेनानायक व अधिकारी स्वामियों का सा व्यवहार करने लगे थे । राजा पुरु भी यूनानियों से अब चिढ़ने लगा था । वह यूनानियों को अपने राज्य से भगाने का अवसर तलाश करने लगा था ।

महल के साथ ही एक हाट लगता था जहां स्थानीय लोग तथा व्यापारी वह सारा सामान लाते थे जिन्हें यूनानी खरीदते थे । हाट में कभी-कभी बिकने के लिए दास-दासियां भी आती थीं । एक दिन एक दास-दासियों का व्यापारी आया । वह हाट में बहुत ही सुंदर दासियों और हृष्ट-पुष्ट दासों का समूह लेकर आया था ।

एक यूनानी सैनिक ने बूढ़े व्यापारी का माल देखा । उसे बहुत आश्चर्य हुआ! उसने बिकने के लिए आई इतनी सुंदर युवतियां तथा इतने स्वस्थ दास पहले कभी नहीं देखे थे । उसका मन दासियों के रूप में बेचने के लिए आई युवतियों पर आ गया ।

उसने बूढ़े व्यापारी से उनके गुण व मूल्य पूछे । उसने एक दासी की ओर संकेत किया और बोला कि उसे वह ठीक दाम पर मिल जाए तो बहुत दास-दासियों को वह महल में बिकवा सकता है, क्योंकि महल को कर्मचारियों की आवश्यकता है ।

बूढ़े व्यापारी ने सिर हिलाकर कहा कि पहले वह कुछ दासियां महल में बिकवा दे तो फिर उसे उसकी मनपसंद की चीज उपहार में कम दामों पर मिलेगी ।

सैनिक व्यापारी को लेकर महल के अधिकारियों को दिखाने ले चला । दासियों का झुंड व पांच-छह दास भी साथ गए । यूनानी अधिकारी व सेनानायक स्ट्रॉप फिलिप के साथ बैठे कुछ मंत्रणा कर रहे थे ।

सैनिक ने जाकर उनसे दासियों के बारे में बताया । सबकी निगाहें दासियों के झुंड पर पड़ीं । उनकी सुंदरता देख वे मुग्ध हो गए ।

यूनानी भाषा में कई द्विअर्थी टिप्पणियां की गईं ।

बूढ़े व्यापारी ने विनती की, "यूनानी सम्राटगण! ये साधारण बालाएं नहीं हैं । इन्हें गायन, नृत्य तथा राजसी पुरुषों का मनोरंजन करने की शिक्षा दी गई है । यदि आज्ञा हो तो एक नृत्य प्रस्तुत कर इसका प्रमाण देंगी । तब आप स्वयं उसकी उपयोगिता समझेंगे तथा मूल्यांकन करेंगे ।"

यूनानियों ने एक-दूसरे की ओर देखा । फिलिप ने सिर हिलाकर अपनी सहमति दी ।

दासियों ने एक सामूहिक नृत्य प्रस्तुत किया । नृत्य एक वीर रस के गीत पर आधारित था । दासी बालाएं कटार और तलवारें लेकर नृत्य कर रही थीं । यूनानी मंत्रमुग्ध होकर नाच देख रहे थे । नृत्य के एक विशेष बिंदु पर आते ही अकस्मात किसी ने कुछ गुप्त संकेत दिया । उसके साथ ही नृत्य करती बालाएं यूनानियों पर कटारें व तलवारें लेकर टूट पड़ी । नृत्यांगनाओं की नायिका करभिका ने पलक झपकते फिलिप के सीने में कटार भोंककर उसका काम तमाम कर दिया । दूसरे अधिकारी भी मार डाले गए । दल के साथ भीतर आए दासों ने महल के भीतर स्थित अंगरक्षकों को मार डाला ।

जो दास बाहर हाट में रह गए थे उन्होंने अपने गुप्त आयुध निकाल कर महल के बाहर तैनात यूनानी सैनिकों को मार डाला अथवा बंदी बना लिया । बाद में रस्योद्घाटन हुआ । दासियां वास्तव में प्रशिक्षित सैनिक थीं । बिकने वाले आए दास भी छद्मवेशी सैनिक थे । वे सब चुने हुए लड़ाकू थे । बूढ़ा व्यापारी और कोई नहीं छद्मवेश में स्वयं चंद्रगुप्त थे ।

पुरु के सैनिक भी इस अभियान में सम्मिलित थे ।

यूनानी सेना की छावनी में अब तक जो कुछ महल में घटा उसका समाचार नहीं पहुंचा था । सैनिक घटनाक्रम से बेखबर आराम कर रहे थे अथवा क्रीड़ा आदि कार्य कलापों में व्यस्त थे । अकस्मात छावनी पर चंद्रगुप्त तथा पुरु की सेनाओं ने दो ओर से आक्रमण कर दिया । यूनानी बेखबर पकड़े गए । उन्हें ठीक से संभलने का अवसर नहीं मिला । पचास हजार सैनिकों में से हजारों गाजर-मूली की तरह काट डाले गए । हजारों ने आत्मसमर्पण कर दिया या बंदी बना लिए गए । अनेक सेना कमांडर चंद्रगुप्त या पुरु की सेना में सेवा करने के लिए तैयार हो गए ।

केकय एक बार फिर स्वतंत्र होकर पुरु का देश बन गया । राजा पुरु की सहमति से चंद्रगुप्त तथा चाणक्य ने उनके 40 वर्षीय पुत्र पर्वतक को सम्राट घोषित कर दिया तथा विधिवत सिंहासन पर बिठाया । इस उपकार के बदले पर्वतक ने सदा चंद्रगुप्त का साथ निभाने का वचन दिया । स्ट्रॉप फिलिप की हत्या करने वाली बाला करभिका कठ राज्य की राजकुमारी थी । फिलिप ने एक युद्ध में उसके पिता और भाई को मार डाला था । उसी का वह प्रतिशोध ले रही थी ।

इस घटना के पश्चात चंद्रगुप्त तथा करभिका काफी निकट आ गए थे । उनके मध्य प्रेम का अंकुर फूटने लगा था ।

चाणक्य की निगाहों से उनका प्रेम छिपा न रहा । परंतु उन्हें इसमें कोई आपत्ति नहीं थी ।

करभिका का सारा परिवार युद्धों की भेंट चढ़ चुका था । चाणक्य ने उसे अपनी पुत्री घोषित कर उसे मानसिक संबल प्रदान किया था ।

स्ट्रॉप फिलिप से निपटने के बाद चाणक्य व चंद्रगुप्त ने दूसरे यूनानी कमांडर युदिथमस को चुनौती देने का मन बनाया । युदिथमस सिंधु नदी के पार एक बड़ी सेना लेकर डेरा डाले बैठा था । वह एक कुशल योद्धा था । यह संभावना थी कि फिलिप की मृत्यु का समाचार पाकर वह फिर केकय पर अधिकार करने व यूनानी वर्चस्व को स्थापित करने आएगा! चाणक्य ने परामर्श दिया कि उसे सिंधु तट पर ही रोकना होगा । वह इस पार आ गया तो यूनानी समर्थक फिर से संगठित हो सकते थे और समस्याएं खड़ी कर सकते थे ।

करभिका ने भी युदिथमस के विरुद्ध युद्ध भूमि में जाने का मन बना लिया । वह चंद्रगुप्त के साथ ही बनी रहना चाहती थी । चंद्रगुप्त श्रृहण, वतिक, केकय, कलूट व कश्मीर की सेनाओं का एक विशाल संयुक्त दल लेकर सिंधु नदी के तट पर पहुंचा । तट के दूसरी ओर युदिथमस यूनानी सेना के साथ मोर्चा संभाले था । यूनानियों के अधीन की पश्चिमी गांधार, बखट्रिया और हरुली राज्यों की सेनाएं भी उसके साथ थीं ।

इतिहास में यह स्पष्ट उल्लेख नहीं मिलता कि किस दल ने सिंधु नदी पार कर दूसरे दल पर आक्रमण किया । आक्रमण हुआ और युद्ध भी । तर्कसंगत मत यही है कि यूनानी सेना ने नदी पार की होगी क्योंकि उनके पास नदियां पार करने की क्षमता थी, साधन थे व प्रचुर अनुभव था । यूनानियों को उनके विश्वविजय अभियान के कारण यह सब लाभ प्राप्त हुए थे ।

युद्ध में चंद्रगुप्त की सेनाओं ने यूनानी सेनानायक को मार गिराने में सफलता प्राप्त की । यह कार्य संभवतः पूरी यूनानी सेना के इस पार आ पाने से पहले किया गया होगा । युदिथमस की मृत्यु से यूनानी सेना का मनोबल चूर-चूर हो गया । वे पश्चिमी तट की ओर पीछे हट गए । उनकी भारत मूल की सेनाओं ने चंद्रगुप्त के सामने आत्मसमर्पण कर दिया । फिलहाल अब यूनानी हमले का खतरा टल गया था क्योंकि समाचार आया कि यूनानी सैनिक अपने देश जाने के लिए लौट रहे थे । वे अर्थहीन युद्धों में और जानें नहीं गंवाना चाहते थे ।

सिकंदर की पहले ही मृत्यु हो चुकी थी ।

यूनानियों से निपटने के बाद अब चंद्रगुप्त व चाणक्य को अपना मूल उद्देश्य प्राप्त करना था और वह मूल उद्देश्य था मगध की राजधानी पाटलिपुत्र पर अधिकार करके नए साम्राज्य की रचना करना ।