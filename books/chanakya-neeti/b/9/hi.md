### योजनाकार चाणक्य

---

चाणक्य चंद्रगुप्त को शस्त्र चालन तथा युद्ध कला में पारंगत करने के लिए ट्रेनिंग देना चाहते थे । परंतु सबसे आवश्यक चंद्रगुप्त को विद्यालय की सामान्य शिक्षा देना था जिससे वह बुद्धिमान तथा कुशल प्रशासक बन सके ।

इसके लिए वे चंद्रगुप्त को तक्षशिला ले गए व वहां विश्वविद्यालय में प्रवेश दिला दिया । कुछ इतिहासकारों का मत भिन्न है । वे मानते हैं कि तक्षशिला को तब तक विदेशी आक्रमणकारियों ने तहस-नहस कर दिया था । वहां के प्राध्यापक बेकार होकर विभिन्न राज्यों में लावारिसों की तरह भटक रहे थे । चाणक्य उनमें से कुछ को खोज निकालने में सफल हो गए व उन्हें चंद्रगुप्त की शिक्षा का भार सौंप दिया गया । पर इसमें कोई शक नहीं कि चंद्रगुप्त ने लगभग सात वर्ष उच्च शिक्षा ग्रहण करने में लगा दिए । उसके साथ-साथ योद्धा बनने की उनकी ट्रेनिंग भी चलती रही । चंद्रगुप्त में युद्धकौशल की स्वाभाविक प्रतिभा थी अतः निपुण योद्धा बनने में कोई समस्या सामने नहीं आई ।

इस बीच यूनान की सेनाएं भारत के राज्यों को रौंदती हुई पूर्व की ओर बढ़ रही थीं । चंद्रगुप्त और चाणक्य ने उनकी रणनीतियों का गहरा अध्ययन किया । साथ ही यह भी देखते रहे कि विजित राज्यों में यूनानी किस प्रकार अपना प्रशासन तंत्र स्थापित करते हैं । यह सब निकट से देखने व जानने के लिए चाणक्य ने चंद्रगुप्त व उनके कुछ साथियों को यूनानी सेना की टुकड़ी में सैनिक के रूप में भरती भी करवाया । वहां उन्होंने गुप्तचरी के रहस्यों को भी सीखा ।

यूनानी विजित क्षेत्रों में प्रशासन खड़ा करते थे व प्रशासन चलाने के लिए एक कमांडर नियुक्त करते थे जिन्हें वे 'स्ट्रॉप' कहते थे । यह स्ट्रॉप यूनानी सेना में भरती भारतीय भी हो सकते थे ।

वर्षों अपनी धरती से दूर रह कर विदेशों में लड़ते-लड़ते यूनानी सैनिक थक चुके थे । वे घर लौटना चाहते थे । इसी चाह में अधिकतर बीमार रहते थे । भारत में एक राजा को हराने पर आगे दूसरा शक्तिशाली राजा उनके मार्ग में आ जाता था । इसका कोई अंत ही नहीं आ रहा था । मगध साम्राज्य तक पहुंचते-पहुंचते वे बेदम हो चुके थे । मगध की विशाल सेना से भी उन्हें निपटना बाकी था ॥

सिकंदर स्वयं बीमार हो चला था । उसने अपने देश लौटने का फैसला कर लिया । उसके लौट जाते ही कई प्रमुख यूनानी स्ट्रॉप विद्रोहों में मारे गए । कई भारतीय स्ट्रॉपों ने स्वयं को स्वतंत्र घोषित कर दिया । कई आपस में ही लड़ने लगे । फिर समाचार आया कि बेबीलोन में बीमार पड़ जाने से सिकंदर की मृत्यु हो चुकी है । इसके साथ ही स्ट्रॉप शासन का अंत हो गया ।

स्ट्रॉपों की इन लड़ाइयों में चंद्रगुप्त व उनके साथियों ने खूब मारकाट मचाई । इसी घटनाक्रम में उन्होंने अपनी सेना भी खड़ी कर ली । चंद्रगुप्त ने अपनी जोड़-तोड़ की राजनीति का भी इन युद्धों में भरपूर उपयोग किया ।