### पुरु (पोरस) के साथ युद्ध

---

ग्रीष्म ऋतु का अंत हो चुका था । आकाश में बादलों की टुकड़ियां वर्षा ऋतु का संदेश लेकर आ रही थीं । केकय राज्य पर यवनों के आक्रमण का खतरा मंडरा रहा था ।

एक शाम यवन सेनानायकों ने यवन सैनिकों को बताया कि उन्हें रात को झेलम नदी पार करनी है । सम्राट सिकंदर ने केकय पर आक्रमण करने का आदेश दे दिया था । केकय के राजा पुरु ने सिकंदर का आधिपत्य स्वीकार करने से इनकार कर दिया था । रात को हजारों यवनों ने घोड़ों पर सवार होकर नदी पार की और केकय प्रदेश में घुस गए ।

पुरु की सेना किसी और ही स्थान पर यवनों के नदी पार करने की प्रतीक्षा कर रही थी । वह यवनों की छल नीति से अनभिज्ञ थी । यवनों ने ठीक उनके सामने दूसरे तट पर बहुत सी नावें एकत्र कर रखी थीं, यह आभास देने के लिए कि सिकंदर की सेना वहीं से नदी पार करेगी । परंतु यवनों ने उस स्थान से काफी दूर एक स्थल को नदी पार करने के लिए पहले ही चुन रखा था । वहां नदी का पाट बहुत चौड़ा था व पानी की गहराई कम । रात के अंधेरे में भी अश्वारोही सरलता से नदी पार कर सकते थे और यही हुआ भी ।

केकय सेना को छले जाने का पता भोर में ही लग गया था, जब उस स्थान से दूर नदी के घाट पर यवन सैनिकों की पंक्तिबद्ध टुकड़ियों का भारी जमावड़ा उन्हें नजर आया । पर अब क्या हो सकता था । बिना युद्ध किए हार मानने का प्रश्न ही नहीं था । केकय सैनिक मरने-मारने की ठान चुके थे । दोनों सेनाएं एक दूसरे पर टूट पड़ीं । पुरु एक हाथी पर सवार होकर अपनी सेना का संचालन कर रहे थे । यवन अश्वारोही सैनिकों के पास लंबे बर्छ तथा जंजीरों से लटकते कांटेदार धातु के गोले थे । बों और गोलों की मार से पुरु की सेना पर भारी मार पड़ने लगी । केकय सैनिक शत्रु के निकट भी नहीं पहुंच पा रहे थे । दूर से ही बर्छ उन्हें बींध डालते अथवा गोले कपालक्रिया कर देते । यवन इस तरह पंक्तिबद्ध थे जैसे अभेद्य मानव दीवार खड़ी हो गई हो । उनके शरीर कवचों के पीछे सुरक्षित थे ।

केकय सेनापति ने अपने सैनिकों की दुर्दशा देखकर हाथियों को लाने का आदेश दिया । इस बीच आंभिक की सेना ने भी एक ओर से मोर्चा संभाल लिया तथा केकय सेना पर वार करने लगी । केकय सैनिक एक हजार हाथी ले आए और उन्हें अपने सामने खड़ा कर दिया । अब वे हाथियों की बगलों व उनकी टांगों के पीछे से यवन तथा आंभिक की सेना पर तीर वर्षा करने लगे । इससे यवन चिंतित हो गए । यवन सेना नायकों ने मंत्रणा की व नई युद्ध नीति को अपनाया गया । आंभिक की सेना को दूर से हाथियों पर बाण छोड़ने के लिए कहा गया । स्वयं यवनों ने अपने बर्छ हाथियों पर फेंके । तीरों व बों की मार से आहत हाथी चिंघाड़कर पीछे मुड़े व केकय सैनिकों को कुचलते हुए पलायन कर गए ।

केकय सेनापति हत्प्रभ रह गया । उसे समझ ही नहीं आ रहा था कि बचे खुचे सैनिकों का वह कैसे मनोबल बढ़ाए । वे पस्त हो चुके थे । यवनों व आंभिक के सैनिकों ने उन्हें आगे आकर मारना-काटना आरंभ कर दिया ।

इस बीच पुरु यवन-आंभिक सैनिकों से घिर चुके थे । उनका हाथी मार गिराया गया । यवन सैनिकों ने उन्हें बंदी बना लिया । बेड़ियों में जकड़े पुरु को देखकर आंभिक के कलेजे में ठंडक पहुंची । उसके होठों पर एक कुटिल मुस्कुराहट खेल रही थी । यह क्षण आंभिक के जीवन के सर्वाधिक संतुष्ट करने वाले क्षण थे । ऐसे क्षण जिनमें जीवन की साध पूरी होने की प्रसन्नता लबालब भरी होती है । आंभिक को आशा थी कि सिकंदर दुष्ट पुरु को मौत के घाट उतार देगा ।

नियत समय पर बेड़ियों में जकड़े पुरु को सिकंदर के सम्मुख लाया गया । सिकंदर के मुख पर घृणा के भाव नहीं थे । वास्तव में जिस वीरता से पुरु व उसकी सेना युद्ध साजसज्जा व कला में श्रेष्ठ यवन सेना से लड़े थे, उससे सिकंदर बहुत प्रभावित था । सिकंदर आखिर एक योद्धा था तथा वीर शत्रु का आदर करना उसका स्वभाव था । युद्धों ने उसे इतना समदर्शी तो बना ही दिया था ।

सिकंदर बोला, "तुम इस देश के राजा थे, लेकिन अब बेड़ियों में जकड़े खड़े हो ।" पुरु ने कहा, "यदि मैं युद्ध जीत गया होता तो तुम मेरी जगह बेड़ियों में जकड़े खड़े होते ।"

सिकंदर ने पुरु को घूरकर देखा । फिर उसने पूछा, "बोलो तुम्हारे साथ क्या व्यवहार किया जाए ?"

पुरु ने निर्भीक स्वर में उत्तर दिया, "जैसा एक सम्राट दूसरे सम्राट के साथ करता है ।" इस निर्भीक तथा बेलाग उत्तर से सिकंदर प्रसन्न हो गया । उसने सिर ऊपर-नीचे हिलाकर कहा, "बहुत अच्छे । तुम्हारे उत्तर से मैं प्रसन्न हुआ । मैं तुम्हें अपनी ओर से केकय, उरसा तथा अभिसार का प्रशासक नियुक्त करता हूं । अब से तुम हमारे मित्र हुए ।"

पुरु ने सिर झुका कर कहा, "मैं आपकी उदारता तथा सच्ची योद्धा प्रवृत्ति का अभिवादन करता हूं । आपके साथ सदा सहयोग करना मेरे जीवन का सौभाग्य होगा ।"

यह नया अप्रत्याशित मोड़ आंभिक को जरा भी उचित नहीं लगा । वह तो पुरु के वध किए जाने की प्रतीक्षा कर रहा था । उसे सिकंदर एक सनकी लगा । परंतु सिकंदर के निर्णयों पर उंगली उठाने का तो आंभिक में साहस न था और न ही कोई अधिकार ।"

आंभिक की कथा सुनाने के बाद चाणक्य ने शकटार को समझाने का प्रयत्न किया कि उसका सम्राट धनानंद से मिलना कितना आवश्यक था । वे उन्हें सिकंदर की सारी चालों के बारे में बताना चाहते थे कि किस प्रकार वह हमारे धर्म व संस्कृति के लिए अनिष्टकारी था । पूर्वी पश्चिमी राज्यों के पतन के निचले निष्कर्षों को चाणक्य विस्तार से धनानंद को समझाना चाहते थे । आचार्य शकटार भी चाणक्य से पूर्णतया सहमत थे । उन्हें भी सिकंदर के अभिशाप का आभास हो गया था । आचार्य शकटार बोले, "मित्रवर! अब मैं जान गया हूं कि आपका सम्राट को वस्तु स्थिति के बारे में सूचना देना कितना आवश्यक है । सम्राट धनानंद जी से भेंट करवाने में कोई अड़चन नहीं है । मैं तो हूं ही । आप कल दरबार में आ सकते हैं । मैं आपका परिचय सम्राट से करवा दूंगा । फिर आप निस्संकोच अपनी बात उनसे कह सकते हैं । मैं अपनी ओर से आपके कथन की पुष्टि करता रहूंगा ।"