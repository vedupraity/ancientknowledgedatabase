### नीतिज्ञ चाणक्य

---

चाणक्य भी जानते थे कि सम्राट चंद्रगुप्त की सुरक्षा के लिए भी उनका प्रधानमंत्री पद पर बने रहना आवश्यक था । चंद्रगुप्त की जान लेने के कई प्रयास किए गए थे । परंतु चाणक्य की कड़ी सुरक्षा व्यवस्था के कारण वह प्रयास विफल रहे ।

हत्या के प्रयास अधिकतर राक्षस द्वारा किए गए थे । वह कहीं गुप्त स्थान पर जाकर स्थापित हो गया था तथा कुछ अपने पुराने सैनिकों को संगठित करने में सफल हो गया था । कहीं से वह आत्मघाती दस्ते भेज कर चाणक्य के लिए समस्याएं पैदा कर रहा था । वह योग्य था, अच्छा योजनाकार था तथा अपने भूतपूर्व स्वामी समूल्यानंद का अब भी वफादार था तथा अपना कर्तव्य निभा रहा था ।

एक दिन गुप्तचरों ने चाणक्य को बताया कि राक्षस अपनी पत्नी तथा बच्चों को साथ नहीं ले जा पाया था । उसकी पत्नी व बच्चे उसके एक विश्वस्त साथी चंदनदास के संरक्षण में छोड़ दिए गए थे ।

वे अब भी उसी मित्र के पास थे ।

अब चाणक्य के हाथ में तुरुप का पत्ता आ गया था । उन्होंने चंदनदास को बंदी बना लिया तथा राक्षस के बीवी-बच्चों को अपने कब्जे में कर लिया ॥

चंदनदास को मृत्युदंड की घोषणा की गई । उस पर सम्राट के विरुद्ध शत्रु के साथसाथ देशद्रोह करने का अभियोग लगाया गया था । मृत्युदंड की घोषणा का राज्य भर में खूब प्रचार किया गया ।

राक्षस अपने सिद्धांतों का बहुत पक्का था । उसे यह कैसे गवारा होता कि उसके कारण उसके घनिष्ट मित्र की जान जाए ? उसे बचाने के लिए वह कुछ भी कर सकता था ।

इस तथ्य को चाणक्य जानते थे ।

मृत्युदंड दिए जाने के दिन से काफी पहले ही राक्षस ने आत्मसमर्पण कर दिया और विनती की कि उसके मित्र चंदनदास को छोड़ दिया जाए, क्योंकि वह निर्दोष था । राक्षस ने सारे इल्जाम अपने सिर पर ले लिए ।

राक्षस को चाणक्य के सामने लाया गया ।

चाणक्य ने पूछा, "क्या तुम सचमुच अपने मित्र की जान बचाना चाहते हो ?"

राक्षस ने उत्तर दिया, "हां, उसके लिए मैं कुछ भी कर सकता हूं । उसे दिया गया मृत्यु दंड मैं भुगतने के लिए तैयार हूं । वास्तव में ही मेरे प्रति मित्रता निभाने के अतिरिक्त चंदनदास ने कोई अपराध नहीं किया है ।" ।

चाणक्य मुस्कुराए, "राक्षस! हम तुम्हारे मित्र को तथा तुम्हारे परिवार को क्षमादान दे सकते हैं यदि तुम मेरी शर्ते मान लो ।"

"शर्त ? मैं तो मृत्युदंड के लिए भी तैयार हूं ।" "मैं तुम्हारे प्राण नहीं मांग रहा हूं ।" चाणक्य बोले ।

राक्षस ने चौंककर चाणक्य की ओर देखा । क्या चाणक्य ने मृत्युदंड से भी कठोर दंड सोच रखा था उसके लिए ? यातनाएं ? ? "फिर ?" राक्षस ने प्रश्न किया ।

"मैं तो चाहता हूं कि तुम मगध साम्राज्य के प्रधानमंत्री पद का कार्य-भार संभालो । हमें तुम्हारी योग्यता तथा निष्ठा की आवश्यकता है । जो वफादारी तुमने राजा समूल्यानंद के प्रति दिखाई, अब वही तुम्हें सम्राट चंद्रगुप्त मौर्य के प्रति दिखानी होगी ।" चाणक्य ने अपना प्रस्ताव रखा ।

चाणक्य की बात पर रक्षस अवाक रह गया । भला उसे यह उत्तरदायित्व स्वीकार करने में क्या आपत्ति हो सकती थी ?

इसके पश्चात राक्षस ने मगध साम्राज्य के प्रधानमंत्री का कार्यभार संभाला । चाणक्य स्वयं एक मंत्री बन गए ।

वास्तव में चाणक्य राक्षस की योग्यता का बहुत आदर करते थे और उसकी निष्ठा के प्रति आश्वस्त थे कि उत्तरदायित्व संभालने के बाद वह चंद्रगुप्त मौर्य का सच्चा हितैषी बन जाएगा ।

अब चाणक्य के पास अपने सारे शास्त्र लिखने का समय मिल गया और इसी काल में उन्होंने अपने चर्चित ग्रंथ लिख डाले ।