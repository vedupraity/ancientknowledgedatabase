### प्रतिशोधक चाणक्य

---

पांसा फेंका जा चुका था।

अब चाणक्य के लिए पाटलिपुत्र में रहना खतरे से खाली नहीं था। उन्हें धर दबोचने और दण्ड देने के लिए सम्राट के सैनिक किसी भी समय आ धमक सकते थे। अतः चाणक्य ने साधू का वेष धरा और बिना समय खोए नगर छोड़ दिया। सौभाग्यवश नगर के द्वारपाल उन्हें नहीं पहचान पाए, वह बच निकलने में सफल हो गए। चाणक्य नगर से दूर पहुंच एक वीराने में चले जा रहे थे। उन्हें अपने लक्ष्य का पता नहीं था। उनके मस्तिष्क में तो प्रतिशोध की आग धधक रही थी उस पर कई योजनाएं पक रही थीं। कुछ और सोचने की फुरसत कहां थी? बस, पैर बढ़े जा रहे थे दिशा व लक्ष्यहीन होकर।

अचानक उनका एक पैर कंटीली झाड़ी में फंस गया। कांटों ने पैर को छेद दिया। खून की धाराएं बह निकलीं। उस जहरीले पौधे की पत्तियों ने पैर में जलन पैदा कर दी। चाणक्य ने क्रोधित दृष्टि उस झाड़ी पर डाली, उन्हें उस झाड़ी में राजा महानंद जैसी ही दुष्टता नजर आई। जैसे उस दुष्ट राजा के शब्दों ने उनका हृदय बींधा था व तन-मन में अपमान की तिलमिलाहट व जलन पैदा की थी। उस कंटीली जहर बुझी झाड़ी ने वही हाल उनके पैर का कर दिया था।

अचानक चाणक्य उस पौधे पर टूट पड़े। अपने डंडे से पीट-पीट कर उस पौधे को उन्होंने तार-तार कर दिया। उन पर उस झाड़ी को नष्ट करने का उन्माद-सा सवार हो गया था। तार-तार करने भर से चाणक्य को संतोष नहीं हुआ। उन्होंने झाड़ी के स्थान को खोदना शुरू किया, तब तक दम नहीं लिया जब तक उस झाड़ी की जड़ें तक उन्होंने न उखाड़ फेंकी। शत्रु को पूरी तरह नष्ट करने के बाद उन्होंने झाड़ी के अवशेषों पर निगाह डाली व संतोष भरी सांस ली। होंठों पर हल्की मुस्कराहट बिखर गई।

तभी उन्हें किसी और की वहां उपस्थिति का आभास हुआ। उन्होंने पाया कि एक युवक बहुत कौतूहल से उनके कार्य-कलापों को देख रहा है। उसकी आंखों में कई प्रश्न चिह्न थे।

चाणक्य ने अपने लहूलुहान पैर की ओर इशारा कर स्पष्टीकरण दिया, "वह पौधा जहरीला व कंटीला था। उसे जड़ से नष्ट करना जरूरी था ताकि वह किसी और को हानि न पहुंचा सके। इसी में बुद्धिमत्ता है।" ।

त्रुटिहीन संस्कृत में कहे गए शब्दों ने युवक को बता दिया कि काले रंग का बावला सा दिखता व्यक्ति एक उच्च कोटि का विद्वान है। उसने पूछा, "महोदय! आप कौन हैं और क्यों इस वीराने में ठोकरें खाते फिर रहे हैं? यह तो स्पष्ट है कि आप विद्वान हैं।"

चाणक्य ने लंबी सांस भर कर कहा, "युवक! मैं तक्षशिला का प्राध्यापक यहां नए अवसरों की खोज में आया था। मां सरस्वती के पुजारियों की नियति ही ठोकरें खाना और निर्धनता से जूझना है। परंतु तुम कौन हो जो युवावस्था में वीराने की खाक छान रहे हो? लगता है, संभ्रात कुल के हो।"

युवक ने स्वीकार किया, "हे विद्वान! मैं एक कठिन दौर से गुजर रहा हूं। पर मैं अपनी दुर्भाग्यपूर्ण कहानी का भार आप पर नहीं डालूंगा।"

चाणक्य ने आग्रह किया, "मित्र! मैं तुम्हारी व्यथा सुनना चाहता हूं। हो सकता है मैं तुम्हारी समस्या का कोई हल सुझा सकू। फिर समझदारी इसी में है कि व्यक्ति अपने दुखों में विश्वस्त मित्रों को भागीदार बनने का अवसर दे, भार हल्का करे। विश्वास करो कि मैं कोई गुप्तचर नहीं हूं।"

युवक आश्वस्त हुआ। उसने बताया, "मेरा नाम चंद्रगुप्त है। मैं इसी देश के भूतपूर्व राजा सरवर्थ सिद्धि का पौत्र हूं। उनके दो रानियां थीं—सुनंदा और मौरा। सुनंदा ने नौ पुत्रों को जन्म दिया जो 'नवनंद' कहलाए। मौरा के केवल एक पुत्र हुआ, वही मेरे पिता थे। कालांतर में नवनंदों व मेरे पिता में उत्तराधिकार को लेकर शत्रुता ठन गई। राजगद्दी पर नवनंदों का अधिकार हो गया। मेरे पिता की मृत्यु के बाद नंदों ने मेरे भ्राताओं को मार डाला। मैं किसी प्रकार बच गया। अब मैं अपनी माता के साथ एक ग्राम में गुप्त रूप से रहता हूं। मेरे जीवन का उद्देश्य नंदों से प्रतिशोध लेना है। पर कैसे, यह समझ नहीं आता। यही मेरी कहानी है और यही दुख मेरे जीवन को ग्रस रहा है।"

चाणक्य मुस्कराए। उन्होंने चंद्रगुप्त को सम्राट धनानंद द्वारा किए अपने अपमान की कहानी सुनाई। उन्होंने चंद्रगुप्त को उनके साथ मिलने का सुझाव दिया क्योंकि दोनों का उद्देश्य एक ही था-धनानंद का विनाश करना। चाणक्य ने विश्वास दिलाया कि वह चंद्रगुप्त को मगध राज्य की गद्दी पर बिठाने का चमत्कार कर सकते हैं यदि चंद्रगुप्त पूरी तरह उनका साथ दे।

दोनों चंद्रगुप्त की मां के पास गए। चाणक्य उनसे चंद्रगुप्त को अपना अनुयायी बनाकर ले जाने की आज्ञा मांगना चाहते थे। मां ने सहर्ष अपनी स्वीकृति दे दी। वह स्वयं महानंद से बदला लेना चाहती थी, क्योंकि उसी ने चंद्रगुप्त के नाना अर्थात उनके पिता की हत्या भी करवाई थी।

चाणक्य को यह जानकर प्रसन्नता हुई कि बचपन में खेलों में साथी बालक चंद्रगुप्त को राजा या सेनापति का रोल देते थे। इससे यह प्रमाणित होता था कि चंद्रगुप्त में नेतृत्व का जन्मजात गुण था। जिस व्यक्ति को चाणक्य सम्राट बना देखना चाहते थे उसमें यह गुण होना आवश्यक था। चंद्रगुप्त की माता ने चाणक्य को नंदों की पूरी कहानी सुनाई जैसी उसे बताई गई थी। 