##### हतं ज्ञानं क्रियाहीनं हतश्चाऽज्ञानतो नरः ।
##### हतं निर्नायकं सैन्यं स्त्रियो नष्टा ह्यभर्तृकाः ॥

#### भावार्थ

आचरण के बिना ज्ञान व्यर्थ है । अज्ञान से मनुष्य नष्ट हो जाता है । सेनापति के अभाव में सेना नष्ट हो जाती है और पति से रहित स्त्रियां भी नष्ट हो जाती हैं ॥ 8 ॥

#### तात्पर्य

यदि व्यक्ति को ज्ञान है कि कौन-सा कार्य उचित है और कौन-सा अनुचित, इसके बावजूद वह अपने आचरण में इस बात को नहीं अपनाता, तो ऐसा ज्ञान व्यर्थ है, उसका कोई लाभ नहीं ।

मनुष्य का जीवन बड़ी कठिनाई से प्राप्त होता है । ईश्वर ने प्राणी को बुद्धि इसीलिए दी है कि वह ज्ञानवान होकर शुभाचरण करे, किंतु कुछ लोग अपनी अज्ञानता के कारण जीवन संकट में डालकर नष्ट हो जाते हैं अर्थात अज्ञान उन्हें निगल जाता है । इसी प्रकार सेनापति के बिना सेना व्यर्थ होती है और वह नष्ट हो जाती है । स्त्रियां भी पति के बिना दुष्ट लोगों द्वारा सताए जाने के कारण नष्ट हो जाती हैं । पति उसका रक्षक होता है । वही उसकी रक्षा करता है । पति के बिना वह अपने मार्ग से भटक सकती है । इस संदर्भ में आज स्त्रियों की स्थिति में बहुत अंतर आया है । शिक्षा इसका प्रमुख कारण है ।