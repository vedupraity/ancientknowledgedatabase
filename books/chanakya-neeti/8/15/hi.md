##### गुणो भूषयते रूपं शीलं भूषयते कुलम् ।
##### सिद्धिर्भूषयते विद्यां भोगो भूषयते धनम् ॥

#### भावार्थ

गुणों से मनुष्य के सौन्दर्य की वृद्धि होती है । शील से कुल की शोभा होती है । कार्यों में सफलता से विद्या शोभित होती है और धन के सही उपभोग से धन की शोभा बढ़ती है ॥ 1511

#### तात्पर्य

मनुष्य की देह यदि सुंदर है लेकिन उसमें गुणों का अभाव है तो वह सौंदर्य किसी काम का नहीं । अच्छे आचरण के कारण ही कुल की शोभा होती है । यदि उच्च कुल में उत्पन्न हुआ व्यक्ति नीच आचरण करता है तो उसका कुल बदनाम होता है और ऐसी विद्या की भी कोई शोभा नहीं होती, जिससे मनुष्य किसी कार्य को सिद्ध न कर सके अर्थात मनुष्य को अपने कार्यों में सिद्धि विद्या के कारण ही प्राप्त होती है । ऐसी विद्या का कोई लाभ नहीं, जिससे कोई भी कार्य न लिया जाए । धन के उपभोग का अर्थ है कि धन को अच्छे कार्यों में लगाया जाए । धन की शोभा तभी है, जब उसका ठीक से उपयोग किया जाए, उसे अच्छे कार्यों में लगाया जाए ।