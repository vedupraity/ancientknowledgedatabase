##### अधमाः धनमिच्छन्ति धनं मानं च मध्यमाः ।
##### उत्तमाः मानमिच्छन्ति मानो हि महतां धनम् ॥

#### भावार्थ

जो लोग संसार में केवल धन की इच्छा करते हैं, वे अधम अर्थात नीच कोटि के हैं । मध्यम श्रेणी के लोग धन और सम्मान दोनों की इच्छा करते हैं जबकि उत्तम कोटि के मनुष्यों को केवल आदर-सम्मान ही चाहिए होता है ॥ 1 ॥

#### तात्पर्य

संसार में धन की इच्छा तो सभी को रहती है, परंतु धन की प्राप्ति के लिए निम्न श्रेणी के लोग अन्य सब बातें भूल जाते हैं । सब कुछ भुलाकर धन के पीछे भागना ठीक नहीं । मध्यम श्रेणी के लोग वे हैं जो धन के साथ मान-सम्मान की भी इच्छा रखते हैं, वे धन की प्राप्ति के लिए अपने मान-सम्मान को दांव पर नहीं लगाते । श्रेष्ठ पुरुष अर्थात उत्तम कोटि के मनुष्य वे हैं, जिनके लिए आदर-सत्कार ही सब कुछ है । उत्तम कोटि के लोगों को महात्मा कहा जाता है, उनके लिए धन का विशेष महत्व नहीं होता । वे धन का प्रयोग जीने के लिए करते हैं, धन के लिए नहीं जीते हैं ।