##### जानीयात् प्रेषणे भृत्यान् बान्धवान् व्यसनाऽगमे ।
##### मित्रं चापत्तिकालेषु भार्यां च विभवक्षये ॥

#### भावार्थ

काम लेने पर नौकर-चाकरों की, दुख आने पर बंधु-बांधवों की, कष्ट आने पर मित्र की तथा धन नाश होने पर अपनी पत्नी की वास्तविकता का ज्ञान होता है ॥ 11 ॥

#### तात्पर्य

चाणक्य कहते हैं कि जब सेवक (नौकर) को किसी कार्य पर नियुक्त किया जाएगा तभी पता चलेगा कि वह कितना योग्य है । इसी प्रकार जब व्यक्ति किसी मुसीबत में फंस जाता है तो उस समय भाई-बंधु और रिश्तेदारों की परीक्षा होती है । मित्र की पहचान भी विपत्ति के समय ही होती है । इसी प्रकार धनहीन होने पर पत्नी की वास्तविकता का पता चलता है कि उसका प्रेम धन के कारण था या वास्तविक ।