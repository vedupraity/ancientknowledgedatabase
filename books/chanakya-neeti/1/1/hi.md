##### प्रणम्य शिरसा विष्णुं त्रैलोक्याधिपतिं प्रभुम् ।
##### नानाशास्त्रोद्धृतं वक्ष्ये राजनीतिसमुच्चयम् ॥

#### भावार्थ

मैं तीनों लोकों-पृथ्वी, अन्तरिक्ष और पाताल के स्वामी सर्वशक्तिमान, सर्वव्यापक परमेश्वर विष्णु को सिर झुकाकर प्रणाम करता हूं । प्रभु को प्रणाम करने के बाद मैं अनेक शास्त्रों से एकत्रित किए गए राजनीति से संबंधित ज्ञान का वर्णन करूंगा ॥ १ ॥

#### तात्पर्य

प्राचीनकाल से हमारी यह परंपरा रही है कि ग्रंथ की निर्विघ्न समाप्ति के लिए ग्रंथकार अपने आराध्य का स्मरण अवश्य करता है । इसे 'मंगलाचरण' कहा जाता है । आचार्य चाणक्य ने भी सर्वशक्तिमान प्रभु विष्णु को नमन करके इस ग्रंथ की रचना की है ।

विदित हो कि श्रीविष्णु पालनकर्ता हैं और 'नीति' का प्रयोजन भी व्यक्ति और समाज की व्यवस्था देना है । चाणक्य ने अपने इस ग्रन्थ को राजनीति से संबंधित ज्ञान का उत्तम संग्रह बताया है । इसी संग्रह को बाद में विद्वानों और जन-सामान्य ने 'चाणक्य नीति' का नाम दिया ।