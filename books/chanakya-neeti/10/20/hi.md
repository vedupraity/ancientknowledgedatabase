##### शाकेन रोगा वर्धन्ते पयसा वर्धते तनुः ।
##### घृतेन वर्धते वीर्यं मांसान्मांसं प्रवर्धते ॥

#### भावार्थ

साग खाने से रोग बढ़ते हैं, दूध से शरीर मोटा होता है, घी से वीर्य की वृद्धि होती है और मांस से मांस बढ़ता है ॥ 20 ॥

#### तात्पर्य

साग से रोग बढ़ना संकेत करता है कि अधिकांश लोग उसे भली प्रकार धोकर प्रयोग में नहीं लाते । इसलिए निरंतर उनका सेवन करने से रोगों की वृद्धि होती है । दूध से शरीर बढ़ता है । बालकों और किशोरों को दूध का सेवन करना चाहिए । घी का अधिक सेवन करने से वीर्य की वृद्धि होती है कम मात्रा से ज्यादा ऊर्जा । मांस खाने से शरीर का मांस बढ़ता है । मोटापे से पीड़ित व्यक्ति को इसके सेवन से बचना चाहिए । इस प्रकार चाणक्य के अनुसार घी इन सब वस्तुओं में श्रेष्ठ माना गया है, जिससे बल और वीर्य दोनों की वृद्धि होती है ।

#### अध्याय का सार

चाणक्य ने विद्या रूपी धन को सब धनों में श्रेष्ठ माना है । उनका कहना है कि जिस मनुष्य के पास विद्या रूपी धन नहीं, वह सब कुछ होते हुए भी 'हीन' है । 'पहले सोचें, फिर करें', चाणक्य ऐसा करने की सलाह देते हैं । करने के बाद सोचने का तो कोई अर्थ ही नहीं है । विद्यार्थी के कर्तव्य की ओर ध्यान दिलाते हुए आचार्य फिर कहते हैं कि जो विद्यार्थी विद्या प्राप्त करना चाहता है, उसे सुख की अभिलाषा छोड़ देनी चाहिए ।

चाणक्य का मानना है कि व्यक्ति पुरुषार्थ के बावजूद भाग्य से ही निर्धन से धनी होता है । इस प्रकार जीवन में भाग्य की महत्वपूर्ण भूमिका है । नियति की गति को समझना ही बुद्धिमत्ता है ।

चाणक्य यहां फिर कहते हैं कि मनुष्य को विद्या रूपी धन प्राप्त करना चाहिए, दानशील होना चाहिए, धर्म से युक्त होना चाहिए परंतु जिस मनुष्य में ऐसी कोई भी बात नहीं, वह पृथ्वी पर पशु के समान है और भाररूप है । व्यक्ति को अपनी भीतरी योग्यता का ज्ञान होना चाहिए । जिसमें भीतरी योग्यता नहीं और जो बुद्धिहीन है, वेद आदि शास्त्रों से भी उसका कल्याण नहीं हो सकता । चाणक्य कहते हैं कि दुष्ट व्यक्ति सदा दुष्ट ही रहता है, वह अपना स्वभाव कभी नहीं छोड़ता ।

अपने बन्धु-बान्धवों, रिश्तेदारों में मनुष्य को निर्धन होकर अपना जीवन नहीं बिताना चाहिए । उसे चाहिए कि वह अपनी निर्धनता दूर करने का प्रयत्न करे । चाणक्य ने इस संसार के रंग-ढंग का वर्णन करते हुए कहा है कि जिस प्रकार सायंकाल के समय अनेक पक्षी एक वृक्ष पर आकर बसेरा लेते हैं और प्रातःकाल अपनी दिशाओं में उड़ जाते हैं, उसी प्रकार बन्धु-बान्धव भी मनुष्य को संयोग से ही मिलते हैं, इसलिए उनके बिछुड़ने का मनुष्य को शोक नहीं करना चाहिए । यह तो प्रकृति का नियम है । चाणक्य मनुष्य की बुद्धि को ही उसका सबसे बड़ा सहायक मानते हैं । उनका मानना है कि जब परमेश्वर ही संसार का पालन करने वाला है तो जीविका की चिंता क्यों ?