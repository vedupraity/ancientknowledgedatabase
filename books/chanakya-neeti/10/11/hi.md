##### आत्मद्वेषात् भवेन्मृत्युः परद्वेषात् धनक्षयः ।
##### राजद्वेषात् भवेन्नाशो ब्रह्मद्वेषात् कुलक्षयः ॥

#### भावार्थ

जो मनुष्य अपनी ही आत्मा से द्वेष रखता है वह स्वयं को नष्ट कर लेता है । दूसरों से द्वेष रखने से अपना धन नष्ट होता है । राजा से वैर-भाव रखने से मनुष्य अपना नाश करता है और ब्राह्मणों से द्वेष रखने से कुल का नाश हो जाता है ॥ 11 ॥

#### तात्पर्य

'आत्मद्वेषात्' की जगह कहीं 'आप्तद्वेषात्' शब्द का भी प्रयोग किया गया है । इसे पाठभेद कहते हैं । 'आप्त' का अर्थ है विद्वान, ऋषि, मुनि और सिद्ध पुरुष–'आप्तस्तु यथार्थवक्ता ।' जो सत्य बोले, वह आप्त है । जो आत्मा के नजदीक है, वही आप्त है ।

इस दृष्टि से इस श्लोक के दोनों रूप सही हैं । जो बिना किसी लाग-लपेट के निष्पक्ष भाव से बोले वह आप्त है । आत्मा की आवाज और आप्तवाक्य एक ही बात तो है । क्योंकि शास्त्रों में कहा गया है कि मनुष्य अपना ही सबसे बड़ा मित्र है और शत्रु भी । इसी प्रकार आप्त अर्थात विद्वानों और सिद्ध पुरुषों से द्वेष रखने वाला व्यक्ति भी नष्ट हो जाता है ।