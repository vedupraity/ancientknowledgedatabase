##### सकृज्जल्पन्ति राजानः सकृज्जल्पन्ति पण्डिताः ।
##### सकृत् कन्याः प्रदीयन्ते त्रीण्येतानि सकृत्सकृत् ॥

#### भावार्थ

राजा एक ही बार आज्ञा देते हैं, पण्डित लोग भी एक ही बार बोलते हैं । कन्या भी एक ही बार विवाह के समय दान में दी जाती है ॥ ११ ॥

#### तात्पर्य

सरकार एक ही बार आज्ञा देती है । उसका आदेश कानून का रूप ले लेता है । प्रजा को उस पर चलना ही होता है । इसी प्रकार पण्डित लोग भी किसी आयोजन में श्लोकादि एक ही बार बोलते हैं । ठीक इसी प्रकार कन्या का विवाह भी एक ही बार होता है । माता पिता अथवा अन्य संबंध रखने वाले कोई वचन देते हैं, तो उसे निभाने का पूरा प्रयत्न किया जाता है ।

चाणक्य का कहना है कि ये कार्य ऐसे हैं, जो केवल एक-एक बार ही होते हैं, इन्हें बार-बार नहीं दोहराया जाता । इनके संबंध में बार-बार निश्चय बदलने से बात हल्की पड़ जाती है और उसका प्रभाव कम हो जाता है । हानि और समाज में अपयश दोनों प्राप्त होते हैं ।