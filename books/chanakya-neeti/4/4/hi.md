##### यावत्स्वस्थो ह्ययं देहो यावन्मृत्युश्च दूरतः ।
##### तावदात्महितं कुर्यात् प्राणान्ते किं करिष्यति ॥

#### भावार्थ

जब तक यह शरीर स्वस्थ तथा नीरोग है और जब तक मृत्यु नहीं आती तब तक व्यक्ति को अपने कल्याण के लिए धर्मयुक्त आचरण- अर्थात पुण्य कर्म करने चाहिए क्योंकि करने-कराने का संबंध तो जीवन के साथ ही है । जब मृत्यु हो जाएगी, उस समय वह कुछ भी करने में असमर्थ हो जाएगा अर्थात कुछ भी नहीं कर सकेगा ॥ ४ ॥

#### तात्पर्य

किसी को इस बात का ज्ञान नहीं कि मनुष्य का शरीर कब रोगों से घिर जाएगा । उसे यह भी मालूम नहीं कि मृत्यु कब होने वाली है । इसलिए मनुष्य को चाहिए कि जब तक वह जीवित है, अधिक-से-अधिक पुण्य कर्म करे, क्योंकि करने-कराने का संबंध तो जीवन से है । जब मृत्यु हो जाती है, तब सारे विधि-निषेध निरर्थक हो जाते हैं ।