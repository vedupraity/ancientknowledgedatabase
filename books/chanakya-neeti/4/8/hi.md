##### कुग्रामवासः कुलहीनसेवा कुभोजनं क्रोधमुखी च भार्या ।
##### पुत्रश्च मूर्यो विधवा च कन्या विनाऽग्निना षट्प्रदहन्ति कायम् ॥

#### भावार्थ

अशिक्षित तथा अनुपयुक्त स्थान या ग्राम में रहना, नीच व्यक्ति की सेवा, अरुचिकर और पौष्टिकता से रहित भोजन करना, झगड़ालू स्त्री, मूर्ख पुत्र और विधवा कन्या, ये छह बातें ऐसी हैं जो बिना अग्नि के ही शरीर को जलाती रहती हैं ॥ ८ ॥

#### तात्पर्य

कुछ बातें ऐसी होती हैं जिनसे व्यक्ति जीवनभर दुखी रहता है । उनमें सबसे प्रमुख वह स्थान है, जहां उसे लगातार रहना होता है । यदि वह स्थान ठीक न हो और वहां के निवासियों का आचार-व्यवहार सही न हो तो व्यक्ति सदैव दुखी रहता है । इसी प्रकार यदि किसी को नीच व्यक्ति की नौकरी करनी पड़े, गंदा, बासी और पौष्टिकता से रहित भोजन करना पड़े तो वह भी दुखदायी ही है । यदि स्त्री झगड़ालू हो, छोटी-छोटी बातों पर झगड़ा करती हो तो गृहस्थ का सुख कैसे प्राप्त हो सकता है ? पुत्र यदि मूर्ख हो और लड़की विधवा हो तो यह आयुभर का असहनीय क्लेश हो जाता है । ऐसी स्थितियों से बच पाना यदि संभव न हो, तो मानसिक रूप से इससे निपटने के लिए तैयार रहना चाहिए ।