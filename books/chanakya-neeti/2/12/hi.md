##### लालनाद् बहवो दोषास्ताडनाद् बहवो गुणाः ।
##### तस्मात्पुत्रं च शिष्यं च ताडयेन्न तु लालयेत् ॥

#### भावार्थ

लाड़-दुलार से पुत्रों में बहुत से दोष उत्पन्न हो जाते हैं । उनकी ताड़ना करने से अर्थात दंड देने से उनमें गुणों का विकास होता है, इसलिए पुत्रों और शिष्यों को अधिक लाड़-दुलार नहीं करना चाहिए, उनकी ताड़ना करते रहनी चाहिए ॥ १२ ॥

#### तात्पर्य

यह ठीक है कि बच्चों को लाड़-प्यार करना चाहिए, किंतु अधिक लाड़-प्यार करने से बच्चों में अनेक दोष भी उत्पन्न हो सकते हैं । माता-पिता का ध्यान प्रेमवश उन दोषों की ओर नहीं जाता । इसलिए बच्चे यदि कोई गलत काम करते हैं तो उन्हें पहले ही समझा-बुझाकर उस गलत काम से दूर रखने का प्रयत्न करना चाहिए । बच्चे के द्वारा गलत काम करने पर, उसे नजरअंदाज करके लाड़-प्यार करना उचित नहीं । बच्चे को डांटना भी चाहिए । किए गए अपराध के लिए दंडित भी करना चाहिए ताकि उसे सही-गलत की समझ आए ।