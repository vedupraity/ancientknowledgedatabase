##### शैले शैले न माणिक्यं मौक्तिकं न गजे गजे।
##### साधवो न हि सर्वत्र चन्दनं न वने वने ॥

#### भावार्थ

सभी पहाड़ों पर रत्न और मणियां नहीं मिलतीं । न ही प्रत्येक हाथी के मस्तक में गजमुक्ता नामक मणि होती है । प्रत्येक वन में चंदन भी उत्पन्न नहीं होता । इसी प्रकार सज्जन पुरुष सब स्थानों पर नहीं मिलते ॥ 9 ॥

#### तात्पर्य

आचार्य चाणक्य के अनुसार प्रत्येक स्थान पर सब कुछ उपलब्ध नहीं होता । विशिष्ट वस्तुएं विशेष स्थानों पर ही होती हैं । उन्हें वहीं ढूंढ़ना चाहिए और उसी के अनुसार उनका मूल्यांकन भी करना चाहिए ।

माणिक्य एक लाल रंग का बहुमूल्य रत्न होता है जो सभी पर्वतों पर अथवा खानों में प्राप्त नहीं हो सकता । ऐसी मान्यता है कि विशिष्ट हाथियों के माथे में एक बहुमूल्य मोती होता है । सब जंगलों और वनों में चंदन के वृक्ष जिस प्रकार नहीं मिलते, उसी प्रकार सज्जन व्यक्ति भी सभी स्थानों पर दिखाई नहीं देते अर्थात श्रेष्ठ वस्तुएं मिलनी दुर्लभ होती हैं ।