##### निर्धनं पुरुषं वेश्या प्रजा भग्नं नृपं त्यजेत् ।
##### खगा वीतफलं वृक्षं भुक्त्वा चाऽभ्यागता गृहम् ॥

#### भावार्थ

वेश्या निर्धन पुरुष को, प्रजा पराजित राजा को, पक्षी फलहीन वृक्षों को और अचानक आया हुआ अतिथि भोजन करने के बाद घर को त्यागकर चले जाते हैं ॥ 17 ॥

#### तात्पर्य

आचार्य ने यहां संबंधों की सार्थकता की ओर संकेत किया है । कोई तभी तक संबंध रखता है, जब तक उसके स्वार्थ की पूर्ति होती है ।

वेश्या का धंधा परपुरुषों से धन लूटना होता है । धन के समाप्त होने पर वह मुंह मोड़ लेती है । प्रजा प्रतापी राजा को ही सम्मान देती है । जब वह शक्तिहीन हो जाता है तो प्रजा राजा का साथ छोड़ देती है । इसी प्रकार प्रकृति के सामान्य नियम के अनुसार-वृक्षों पर रहने वाले पक्षी तभी तक किसी वृक्ष पर बसेरा रखते हैं, जब तक वहां से उन्हें छाया और फल प्राप्त होते रहते हैं । घर में अचानक आने वाले अतिथि का जब भोजन-पान आदि से स्वागत-सत्कार कर दिया जाता है तो वह भी सामाजिक नियम के अनुसार विदा लेकर अपने लक्ष्य की ओर चल पड़ता है । भाव यह है कि व्यक्ति को अपने सम्मान की रक्षा का स्वयं ध्यान रखना चाहिए । उसे अपेक्षा करते समय संबंधों के स्वरूप को सही प्रकार से समझना चाहिए । किसी स्थान, व्यक्ति या वस्तु से आवश्यकता से अधिक लगाव नहीं रखना चाहिए ।