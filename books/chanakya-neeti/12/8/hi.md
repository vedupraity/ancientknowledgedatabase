##### विप्राऽस्मिन्नगरे महान् कथय कस्तालद्रुमाणां गणः
##### को दाता रजको ददाति वसनं प्रातर्गृहीत्वा निशि ।
##### को दक्षः परदारवित्तहरणे सर्वेऽपि दक्षो जनः
##### कस्माज्जीवसि हे सखे विषकृमिन्यायेन जीवाम्यहम् ॥

#### भावार्थ

कोई राही अथवा यात्री किसी नगर में पहुंचकर किसी ब्राह्मण से पूछता है कि हे ब्राह्मण! मुझे बताओ कि इस नगर में कौन सबसे अधिक महान है ? उस ब्राह्मण ने उत्तर दिया, ताड़ के वृक्षों का झंड । यात्री ने फिर प्रश्न किया कि इस नगर में दाता कौन है ? उसे उत्तर मिला, धोबी ही यहां का सबसे बड़ा दाता है, जो प्रातःकाल कपड़े धोने अथवा रंगने के लिए ले जाता है और सायंकाल के समय लौटा देता है । यात्री ने फिर पूछा कि इस नगर में चतुर व्यक्ति कौन है ? तो ब्राह्मण ने उत्तर दिया कि इस नगर के सभी व्यक्ति दूसरों का धन और उनकी स्त्री का हरण करने में चतुर हैं । यात्री ने फिर पूछा कि ऐसी अवस्था में तुम्हारा जीवन यहां कैसे बीतता है ? ब्राह्मण ने उत्तर दिया कि मैं विष में पैदा होने वाले कीड़े के समान हूं, जो उसी में उत्पन्न होता है लेकिन फिर भी विष के प्रभाव से मुक्त रहता है । विष का उस पर कोई असर नहीं होता । मैं उसी प्रकार इन लोगों के साथ अपना जीवन बिता रहा हूं ॥8 ॥