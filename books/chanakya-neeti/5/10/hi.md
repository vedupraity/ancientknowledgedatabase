##### अन्यथा वेदपाण्डित्यं शास्त्रमाचारमन्यथा ।
##### अन्यथा कुवचः शान्तं लोकाः क्लिश्यन्ति चान्यथा ॥

#### भावार्थ

विद्वान व्यक्ति के पांडित्य की निंदा करने वाले, शास्त्रों द्वारा कहे गए श्रेष्ठ आचरण को व्यर्थ बताने वाले, धीर, गंभीर और शांत रहने वाले व्यक्ति को ढोंगी और पाखंडी बताने वाले लोग हमेशा दुख उठाते हैं । इस परनिंदा रूप कार्य से कोई लाभ नहीं होता है ॥ १० ॥

#### तात्पर्य

बहुत से लोग अपने स्वभाव के कारण विद्वान पंडितों की विद्वत्ता को व्यर्थ बताते हैं, उनकी निंदा करते हैं । शास्त्रों में बताए गए नियमों के अनुसार आचरण करने वाले व्यक्ति को भी वे व्यर्थ का आचरण करने वाला बताते हैं । विद्वानों को ढोंगी और शास्त्रों को कल्पित बताते हैं । ऐसा करते हुए वे विद्वानों या शास्त्रों की सार्थकता को तो नकार नहीं पाते, अपितु लाभ से वंचित हो जाते हैं, जो उन्हें मिल सकता था ।
शांत और चुपचाप रहने वाले की चुप्पी को मूर्यों की भाषा में कमजोरी ही माना जाता है । विद्वान, श्रेष्ठ आचरण करने वाले, धीर, गंभीर और शुद्ध व्यक्ति का निंदा से कुछ भी नहीं बिगड़ता, हां, निंदक सदैव दुखी रहते हैं । यदि कोई नदी का जल नहीं पीता, तो उससे नदी का क्या घटता है ?