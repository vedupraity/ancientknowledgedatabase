##### जन्ममृत्यु हि यात्येको भुनक्त्येकः शुभाऽशुभम् ।
##### नरकेषु पतत्येक एको याति परां गतिम् ॥

#### भावार्थ

जिस प्रकार मनुष्य अकेला ही जन्म लेता है, उसी प्रकार अकेले ही उसे पाप और पुण्य का फल भी भोगना पड़ता है । अकेले ही अनेक प्रकार के कष्ट भोगने पड़ते हैं अर्थात अकेले ही उसे नरक का दुख उठाना पड़ता है और अकेला ही वह मोक्ष को प्राप्त होता है ॥ 13 ॥

#### तात्पर्य

मनुष्य के जन्म और मृत्यु के चक्र में उसका कोई साथ नहीं देता । वह जब जन्म लेता है तब भी अकेला होता है । जब उसकी मृत्यु होती है तब भी वह अकेला होता है । अतः बारबार जन्म लेने और मरने के चक्र में मनुष्य को अकेले ही भागीदारी करनी होती है ।

चाणक्य ने मनुष्य के अकेले ही नरक में जाने की बात कही है । नरक और कुछ नहीं है, मनुष्य द्वारा भोगे जाने वाले कष्टों का ही नाम है । व्यक्ति अकेला ही इस कष्ट को भोगने के लिए मजबूर होता है । उसके कष्ट में सहानुभूति तो जताई जा सकती है, परंतु उसका कष्ट बांटा नहीं जा सकता । यदि वह अच्छे कार्य करता है तो इसी जन्म में जीवन्मुक्त की स्थिति को प्राप्त कर लेता है ।

आचार्य चाणक्य ने यहां संकेत दिया है कि सब अकेले ही करना है, इसलिए उत्तरदायित्व को निभाने के लिए हमेशा तैयार रहना चाहिए । दूसरों की ओर क्यों देखना ? दूसरों का सहारा लेने की आदत से मुक्त हों, यही श्रेयस्कर है ।