##### अभ्यासाद्धार्यते विद्या कुलं शीलेन धार्यते ।
##### गुणेन ज्ञायते त्वार्यः कोपो नेत्रेण गम्यते ॥

#### भावार्थ

विद्या की प्राप्ति निरंतर अभ्यास से होती है । अभ्यास से ही विद्या फलवती होती है । उत्तम गुण और स्वभाव से ही कुल का गौरव और यश स्थिर रहता है । श्रेष्ठ पुरुष की पहचान सद्गुणों से होती है । मनुष्य की आंखें देखकर क्रोध का ज्ञान हो जाता है ॥ ८ ॥

#### तात्पर्य

जिन व्यक्तियों को उत्तम विद्या प्राप्त करनी है, वे निरंतर प्रयत्न करते हैं । वे यदि बार बार अभ्यास न करें तो विद्या की प्राप्ति असंभव होती है । किसी कुल का स्थिर होना, उसका यश फैलना, उसका प्रसिद्ध होना, गौरव की दृष्टि से देखा जाना आदि उसके उत्तम गुण, कर्म और स्वभाव के कारण ही होता है । यदि गुण, कर्म और स्वभाव श्रेष्ठ नहीं होंगे तो कुल का गौरव नहीं बढ़ सकता । इसी प्रकार श्रेष्ठ व्यक्ति की पहचान उसके अच्छे गुणों के कारण होती है । किसी व्यक्ति के क्रोधित होने का ज्ञान उसकी आंखें देखकर हो जाता है, क्योंकि क्रोध के कारण व्यक्ति की आंखें लाल हो जाती हैं ।