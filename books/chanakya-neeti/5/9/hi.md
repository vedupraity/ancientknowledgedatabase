##### वित्तेन रक्ष्यते धर्मो विद्या योगेन रक्ष्यते ।
##### मृदुना रक्ष्यते भूपः सत्स्त्रिया रक्ष्यते गृहम् ॥

#### भावार्थ

धन से धर्म की रक्षा की जाती है । विद्या को योग के द्वारा बचाया जा सकता है । मधुरता के कारण राजा को बचाया जा सकता है और अच्छी स्त्रियां घर की रक्षक होती हैं ॥ ९ ॥

#### तात्पर्य

धर्म की रक्षा के लिए भी धन की आवश्यकता होती है । धर्म, कर्म भी धन के द्वारा ही संपन्न हो सकता है । दूसरों का उपकार करना, दान देना, मंदिर आदि का निर्माण आदि कार्य धर्म माने जाते हैं । विद्या को स्थिर रखने के लिए चतुरतापूर्वक उसका अभ्यास करने की आवश्यकता होती है, इसलिए कहा गया है कि 'विद्या योगेन रक्ष्यते ।'

राजा की रक्षा उसके मधुर व्यवहार के कारण ही होती है । यदि शासक क्रूर हो जाए तो प्रजा विद्रोह कर सकती है, इसलिए राजा का कर्तव्य है कि वह मधुर और उदार-व्यवहार से अपना राज्य नष्ट होने से बचाता रहे । राजा को अपनी प्रजा के प्रति व्यवहार दयालुतापूर्ण होना ही चाहिए । जब तक स्त्रियों को अपने सतीत्व का ध्यान रहता है, उनके मन में अपने परिवार की प्रतिष्ठा सर्वोपरि रहती है, तब तक घर बचा रहता है अर्थात परिवार नष्ट नहीं होता, परंतु जब वे अपने शील और सतीत्व का परित्याग कर देती हैं तो वह घर नष्ट होता है ।